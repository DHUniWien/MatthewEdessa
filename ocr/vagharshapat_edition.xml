<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml"
	schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0">
  <teiHeader>
      <fileDesc>
         <titleStmt>
            <title>Ժամանակագրութիւն</title>
            <author>Մատթէոս Ուռհայեցի</author>
         </titleStmt>
         <publicationStmt>
            <p>Unpublished manuscript</p>
         </publicationStmt>
         <sourceDesc>
            <p>OCR transcription of Vałaršapat 1898 edition</p>
         </sourceDesc>
      </fileDesc>
  </teiHeader>
  <text>
      <body>
         <div n="book1">
            <milestone unit="section" n="401"/><p>Իսկ ընդ աւուրսն ընդ այնոսիկ և ի ՆԱ թուականին Հայոց եղև սով սաստիկ ի բազում տեղիս. բայց յաշխարհն հարաւոյ  Տաճկաց եղև նեղութիւն մեծ և առաւել քան զամենայն ի Միջագետս. և ի խստութենէ սովոյն տագնապ և տատանումն լինէր ի բազում տեղիս և ևս ի հռչակաւոր մայրաքաղաքն յՈւռհա, զոր կանգնեաց Տիգրան արքայ Հայոց։ Եւ կացեալ սովն  զամս ևթն, և անթիւ լինէր կոտորածն յերեսաց սովոյն այն. և յաշխարհին Տաճկաց լինէր անցումն մեծ և ի քրիստոնէից անթիւք մեռան յերեսաց բարկութեան սովոյն։ Եւ զկնի երկու ամի եկեալ մարախ յայնմ գաւառի որպէս զաւազ ծովու և ապականեաց զերկիրն։ Եւ սաստկանայր սովն առաւել. և զայրացեալ բազմաց և անողորմ գազանաբար յարձակեալ զմիմեանս ուտէին, և իշխանքն և մեծամեծքն ընդօք և մրգօք կերակրէին. և եղև անցումն անասնոց. բազում գևղք և գաւառք անմարդաբնակ լինէին և այլ ոչ շինեցան մինչև ցայսօր ժամանակի։</p>
            <milestone unit="section" n="407"/><p>Դարձեալ ի թուականութեանս Հայոց Նէ ամին զօրաժողով լինէին ազգն Արաբկաց յՈւռհա և յամենայն Եդեսացւոց աշխարհն և ահագին բազմութեամբ անցեալ ընդ մեծ գետն Եփրատ և եկեալ ի վերայ ամուր քաղաքին, որ կոչի Սամուսատ։ Եւ ելանէր ի պատերազմ զօրապետն Հոռոմոց, որում անուն ասէին Պառակամանոս, այր զօրաւոր և քաջ. և ի դուռն քաղաքին բախէին զմիմեանս, և յաւուր յայնմիկ հարին Տաճկունք զզօրսն Հոռոմոց և արարին կոտորած մեծ առ դրան քաղաքին. և յետ աւուրց ինչ առաւ քաղաքն Սամուսատ, մերձ ի քաղաքն յՈւռհա։</p>
            <milestone unit="section" n="408"/><p>Իսկ ի թուականութեանս ազգիս Հայոց ի ՆԸ ամին զօրաժողով արարեալ թագաւորն Հոռոմոց Ռամանոս և գայ ի վերայ Տաճկաց. և անցեալ ընդ համատարած ծովն Ովկիանոս, և նաւովք անցանէր ի մեծ կըղզին, որ ասի Կրիտ. և սաստիկ պատերազմաւ առեալ զնա ի զօրացն Եգիպտոսի, վասն զի զամենայն կղզիքն և զամենայն ծովեզերեայց աշխարհն Արաբկաց ազգն ունէին զամս չորս հարիւր։ Յայսմ ամի կոտորեցին զօրք Հայոց զՀամտուն զօրապետն Տաճկաց։</p>
            <milestone unit="section" n="410"/><p>Յամի թուականութեանս Հայոց ի ՆԺ զԱնաւարզա և զՀալապ էառ Արապիկն ի թագաւորէն Մսրայ և անթիւ արար զկոտորածն, առաւել քրիստոնէից քան իւրեանց ազգին։</p>
            <p>Յայսմ ամի ժողով արար զօրապետն Հայոց զմարզպետական գունդըն քառասուն և հինգ հազար արանց քաջաց, զատ ի յարքունական գնդէն. և ժողովեցան ամենայն իշխանքն աշխարհաց տանն Հայոց առ սուրբ հայրապետն Անանիա, վասն զի տացեն զօծումն թագաւորութեան որդւոյն Աշոտի Գագկայ ըստ առաջին օծման հարցն իւրոց, վասն զի չև ևս էր նստեալ յաթոռ թագաւորութեան տանն Հայոց և ոչ էր եդեալ թագ ի վերայ գլխոյ իւրոյ։</p>
            <p>Հարկաւորեալ կոչեցին զամենագովելին զՏէր Յովհաննէս կաթուղիկոսն Աղուանից աշխարհին, և քառասուն եպիսկոպոսունք ընդ նմա. և մեծաշուք իշխանութեամբ կոչեցին զՓիլիպպոս զթագաւորն Աղուանից՝ զայր աստուածային և զսուրբ, զորդին Գողազգակայ որդւոյ Վաչագանայ, որք էին թագաւորք Աղուանից աշխարհաց։ Եւ յայնմ աւուր եղև ժողով ահագին և մեծ ի քաղաքն յԱնի, որ եղև այժմիկ թագաւորանիստ քաղաք Հայոց։ Եւ յայսմ ամի օծաւ որդի Աշոտի Գագիկ արքայ յօծումն հարց իւրոց և նստաւ ի գահոյս առաջին թագաւորացն Հայոց ազգիս, և լինէր ուրախութիւն մեծ ամենայն տանն Հայոց, վասն զի տեսին նորոգեալ զաթոռ թագաւորութեան աշխարհիս Հայոց՝ ըստ առաջին հարցն։ Եւս առաւել լինէին ուրախ յաղագս քաջութեանն Գագկայ, վասն զի էր կորովի և այր պատերազմող։ Եւ յայնմ աւուր լինէր հանդէս զօրաց նորա հարիւր հազարաց վառելոց ընտիր արանց ի մարտ պատերազմաց անուանեաց և քաջ կորովեաց. վասն զի որպէս զկորիւնս առիւծուց կամ որպէս զձագս արծուեաց յուզէին զօր պատերազմին։ Եւ լուեալ զայս ամենայն շուրջակայք և ամենայն թագաւորք ազգաց՝ Ափխազաց և Յունաց, Բաբելացւոց և Պարսից, տուրս և սէրս հանդերձ պատուական ընծայիւք յուղարկէին ի փառաւորութիւն Հայոց թագաւորութեանն։ Եւ յայնժամ զթագաւորն Աղուանից զՓիլիպպէ և զկաթուղիկոսն զՏէր Յովհաննէսն, զեպիսկոպոսունսն և զզօրսն, որ եկին զհետ թագաւորին և հայրապետին, և յուղարկեցին մեծամեծ տրօք և սիրով յաշխարհն Աղուանից, որ էր աթոռ սուրբ առաքելոցն Թադէոսի և Բարդուղիմէոսի, որք են նահապետք առաջինք Հայոց Մեծաց։</p>
            <milestone unit="section" n="412"/><p>Իսկ զկնի անցանելոյ երկուց ամաց մեռաւ թագաւորն Հոռոմոց Ռոմանոսն, և մնացեալ լինէր երկու որդիք, Վասիլն և Կոստանդին՝ որդիք Ռոմանոսի ծերոյն։ Եւ եղև յամի ՆԺԲ թագաւորեաց Նիկիփօռ ի վերայ տանն Յունաց. և էր այր բարի, սուրբ և աստուածասէր, լցեալ ամենայն առաքինութեամբ և արդարութեամբ, յաղթող և քաջ ի վերայ ամենայն պատերազմաց, ողորմած ի վերայ ամենայն հաւատացելոց Քրիստոսի, այցելու այրեաց և գերեաց, դարմանիչ որբոց և տնանկաց։ Սա ժողով արարեալ ահագին բազմութեամբ և անցեալ ընդ համատարած ծովն Ովկիանոս՝ գայ ի վերայ Տաճկաց, մռմռեալ որպէս զառիւծ սաստիկ պատերազմաւ, և խաղայր նախ յաշխարհն կիլիկեցւոց և մեծաւ յաղթութեամբ առնոյր զհռչակաւորն զՏարսոն քաղաք։ Եւ անցեալ էառ զԱտանա և զՄսիս և զականաւորն զԱնաւարզա և ահագին և սաստիկ կոտորած էած ի վերայ ազգին Տաճկաց մինչև ի դուռն Անտիոքայ քաղաքին։ Եւ դարձաւ թագաւորն Նիկիփօռ մեծաւ յաղթութեամբ և անթիւ գերեօք և բազմաւ աւարաւ գայ մտանէ ի թագաւորաբնակ քաղաքն ի Կոստանդնուպօլիս. և զորդիսն Ռոմանոսի զՎասիլն և զԿոստանդինն առ իւր պահէր ի պաղատանն մեծաւ պատուով և փառաւորութեամբ։</p>
            <milestone unit="section" n="418"/><p>Դարձեալ ի թուականութեանս Հայոց ՆԺԸ ոմն մահապարտ, որ և յարգելական կղզւոջն կայր, որում անունն կոչէին Չմշկիկ, գաղտ յուղարկեալ առ նա անօրէն և պիղծ թագուհին, որպէս թէ հրամանաւ թագաւորին, եհան զնա ի կղզւոյն և եբեր ի Կոստանդնուպօլիս առանց գիտելոյ թագաւորին, և ի ծածուկ արար ընդ նմա դաշինս սպանանել զՆիկիփօռ թագաւորն, և խոստացաւ լինել նմա կին, և նստուցանել զնա յաթոռ թագաւորութեանն։ Եւ հաւանեցաւ առնել զհրամանս անօրէն թագուհւոյն։ Եւ սուրբ թագաւորն Նիկիփօռ նստեալ կայր ի գահոյսն իւր ի ժամ երեկոյին և վառեալ մոմեղինօք ընթեռնոյր զաստուածային կտակագիրսըն։ Եւ եկեալ թագուհին շաղապատէր զթագաւորաւն և զթուրն, որ կայր մօտ առ նա, փոկակապս արարեալ պնդագոյն և ելեալ գնաց առ չարախորհուրդն իւր. և ձեռօքն իւրովք տայր զթուրն մահաբեր ի նա՝ առ ի հեղուլ զարիւն արդարոյն։ Եւ եկեալ Չմշկիկն և ծածկաբար ի ներքս վազեաց ի սենեակ թագաւորին։ Եւ տեսեալ զնա թագաւորն՝ ասէ ցնա. «Շո՛ւն կատաղեալ, աստ զի՞նչ ուզես»։ Եւ քաջապէս յարուցեալ թագաւորն յուզէր զթուրն, և տեսեալ զի սաստկապէս պնդեալ էր, յայնժամ Չմշկիկն յարձակեցաւ ի վերայ թագաւորին և անխնայ գազանաբար խողխողէր զամենաբարի արքայն և հերձեալ զնա յերիս մասունս. և սպանեալն սուրբ թագաւորն ծածկեալ լինէր ի մէջ արեանն իւրոյ և աւանդէր զհոգին ի Քրիստոս դառն մահուամբ։ Եւ տեսանէին զի այծեայս զգեցեալ էր թագաւորն մերկուց ի վերայ մարմնոյն ծածկեալ ծիրանեօք. և արիւնն սփռեալ ցայտէր զերեսօք սպանողաց զայրն Աստուծոյ. և զմարմին նորա թաղեցին մօտ առ սուրբ թագաւորացն յարժանաւոր գերեզմանի։ Եւ նստաւ յաթոռ թագաւորութեանն Յունաց անօրէն Չմշկիկն և տիրեալ էառ զԿոստանդնուպօլիս և զամենայն սահմանս աշխարհին Հոռոմոց արար ընդ իշխանութեամբ իւրով. և զորդիս Ռոմանոսի թագաւորին փախոյց ի յանօրէն թագուհւոյն ի Վասակաւան ի Յանձիթ գաւառին. տարան զՎասիլն և զԿոստանդինն առ Սպրամիկն՝ մեծ Մխիթարայ մայրն, զի մի՜ դեղ մահու տացէ նոցա թագուհին և սպանանիցէ զնոսա։ Եւ յաղագս անիրաւ մահուանս այս կայր ի մեծի տրտմութեան թագաւորն Չմշկիկ անհանգիստ վիրաւորեալ ոգւով։</p>
            <milestone unit="section" n="420"/><p>Իսկ ի վերանալ թուականութեանս Հայոց ի ԴՃԻ մեռանէր Գագիկ արքայն խաղաղական մահուամբ։ Եւ եղև հակառակութիւն և աղմուկ մեծ ի մէջ երկու որդւոց թագաւորին Գագկայ՝ ընդ Յովհաննէս և ընդ Աշոտ։ Յովհաննէս աւագ էր քան զԱշոտ և իմաստուն և հանճարեղ յոյժ, բայց մարմնովն տարտամ և հեղգ և թուլամորթ ի պատերազմունս և անկիրթ. իսկ Աշոտ կրտսեր էր, այլ էր արի և քաջ և զօրաւոր, անպարտելի և յաղթող ի պատերազմունս։ Բայց բռնակալեաց Յովհաննէս զաթոռ թագաւորութեանն Հայոց. և Աշոտ շրջէր զօրօքն և աւար հարկանէր զբազում տեղիս և նեղէր զքաղաքն Անի. և գնացեալ առ Սենեքարիմ թագաւորն Վասպուրականի, առ որդին Ապուսահլի՝ որդւոյ Աշոտոյ, որդւոյ Դերենկանն, որդւոյ Գագկայ՝ Արծրունի ազգաւ, որդիք Ադրամելեքայ արքային Ասորեստանեայց։</p>
            <p>Եւ առեալ Աշոտ զօրս ի նմանէ և անցանէր առ Գուրգէն թագաւորն Անձևացեաց և խաղայր զօրօքն և գայր հասանէր ի լեառն Վարագ և մտանէր ի վանք սրբոյ Նշանին Քրիստոսի. և երկրպագեալ առաջի աստուածընկալ Խաչին Աստուծոյ և պատկերի սրբուհւոյ Աստուածածնին և տուեալ յոսկւոյն Արաբացւոց ընծայ սրբոյ Նշանին երեսուն հազար դահեկանս՝ զոր եհան ի Բաղդատ քաղաքէն, զոր էր պարգևեալ նմա խալիփայն, և արար զայն Աշոտ պահարան սրբոյ Նշանին և զարդարեաց զնա ակամբք և մարգարտօք. և ինքն զօրօք բազմօք հասանէր ի թագաւորանիստ քաղաքն յԱնի։ Եւ իբրև լուաւ Յովհաննէս զգալն Աշոտոյ եղբօրն իւրոյ, հրամայեաց փող պատերազմի հարկանել, և ինքն ի գահոյսն անշարժ նստեալ կայր, վասն զի անհմուտ էր պատերազմի. և դղրդեալ քաղաքն Անի՝ ելանել ի պատերազմ ընդ Աշոտոյ քառասուն հազար հետևակաց և քսան հազար ձիաւորաց։ Եւ յայնժամ մի ոմն իշխան ի զօրաց թագաւորին Վրաց՝ ի դեսպանութիւն եկեալ առ Յովհաննէս արքայ. վասն զի մայրն Յովհաննիսի և Աշոտոյ դուստր էր Վրաց թագաւորին Գէորգէ՝ Կատրամիդէս թագուհին. և ասէր իշխանն Վրաց ընդ թագաւորն Յովհաննէս. «Ո՛վ արքայ Յովհաննէս, հրամայեա զի ցուցանիցեն ինձ միայն զԱշոտ, և ես ձերբակալ արարից զնա և կապանօք բերից զնա առաջի քո»։ Վասն զի այրն այն էր այր քաջ և անպարտելի ի պատերազմ. և ասէր Յովհաննէս թագաւորն ցայրն այն. «Ահա այր հզօր է Աշոտ, դու զիա՞րդ կարես ածել զնա առաջի իմ»։ Եւ ասէր իշխանն Վրաց. «Ի ձիոյն առից զնա կենդանի»։ Ասէ ցնա Յովհաննէս, եթէ «Զկորիւն առիւծու մի՛ արհամարհիցես՝ մինչև տեսանիցես»։ Եւ յորժամ ճակատեցան ընդ միմեանս, իշխանն որ յԱփխազաց, որպէս զարծուի ընթացեալ ի ձայն բարձըր յուզէր զԱշոտ և ասէր. «Ո՛վ է Աշոտ, յառաջ եկեսցէ»։ Եւ լուեալ Աշոտ եղև զայրացեալ իբրև զինծ. և յուզեալ զմիմեանս ընթանային առ իրեարս. և իշխանն Վրաց զնիզակն եդեալ ի վերայ Աշոտոյ, իսկ Աշոտ իբրև զկայծակն ի ներքոյ անցանէր և հարկանէր զնա պողովատովն ի վերայ սաղաւարտին և զերկաթապատ մարմինն պատառեաց մինչև ցըս տինսն և հանդերձ միջօքն յերկիր ընկենոյր։ Եւ եղև յաւուր յայնմիկ սաստիկ պատերազմ. և դարձուցին զքաղաքն ի փախուստ, մինչ զի փախուցեալքն ոչ ժամանէին մտանել ի քաղաքն, այլ յԱխուրան գետն անկանէին. և դարձաւ Աշոտ մեծաւ յաղթութեամբ։ Եւ յետ աւուրց ինչ խորհեցան Բագրատունիքն և Պահլաւունիքն և այլ ամենայն, ազատագունդ զօրքն հայկազանց առնել խաղաղութիւն ի մէջ Յովհաննիսի և Աշոտոյ։ Եւ յայնժամ սուրբ հայրապետն Պետրոս և իշխանքն ամենայն ելին առ Աշոտ և մեծաւ երդմամբ նստուցին զԱշոտ դրուց աշխարհին՝ թագաւոր ամենայն տանն Հայոց, և Յովհաննէս նստցի թագաւոր ի քաղաքն յԱնի. և եթէ մեռցի Յովհաննէս, Աշոտ լիցի թագաւոր ամենայն տանն Հայոց։ Եւ յայնժամ եղև խաղաղութիւն ամենայն աշխարհին Հայոց։</p>
            <p>Յայնմ ժամանակի նստաւ Աբաս ի Կարս թագաւորական իշխանութեամբ՝ հրամանաւ ազգապետին իւրոյ Գագկայ Հայոց արքային, և Գուրգէն՝ յԱղուանից աշխարհն, վասն զի յազգէ Հայոց թագաւորացն էին և կային ի հնազանդութիւն տանն Շիրակայ։ Իսկ թագաւորն Աշոտ ոչ ժամանեաց բնաւ մտանել ի քաղաքն յԱնի մինչև ցօր մահուան իւրոյ։</p>
            <p>Իսկ յայսմ աւուրս Ապիրատ ոմն, որ էր մեծ իշխան Հայոց, որդի Հասանայ, սա վասն Աշոտոյ միաբանութեանն, զոր ունէր յառաջագոյն, երկուցեալ ի թագաւորէն Յովհաննիսէ, ապստամբեալ փախեաւ ի նմանէ և գնաց ի Դուին քաղաք առ Ապուսուար զօրավարն Պարսից և երկոտասան հազար ձիաւորք ընդ նմա. և Ապուսուար մեծարեալ զնա բազում աւուրս։ Յայնժամ մատեան առ Ապուսուար չարախօսք ոմանք և ասեն, եթէ «Այսպիսի այր յաղթող և զօրաւոր և զօրօք բազմօք եկեալ է առ քեզ, կորուստ գործէ քեզ և ամենայն տանս Տաճկաց»։ Յայնժամ ոխս առեալ ամիրային ի սիրտ իւր, և գաղտ յայլ զօրացն ի զրոյց սիրոյ կոչեաց զԱպիրատն և ի ծածուկ կորոյս զայնպիսի այր քաջ, հզօր և անուանի ի մէջ ամենայն աշխարհին Հայոց։</p>
            <p>Իսկ իշխան ոմն Սարի անուն, որ էր զօրավար մեծ իշխանին Ապիրատին, առեալ զկին և զորդիս նոցա և զհեծելագունդ զօրսն և գնաց ի քաղաքն յԱնի, և թագաւորն Յովհաննէս կարի յոյժ ապաշաւէր զանիրաւ մահն Ապիրատին Հայոց իշխանին։ Եւ որդեաց նորա Ապլջահապայ և Վասակայ և Սարէ և ամենայն զօրացն տայր թագաւորն Հայոց գաւառս և զիշխանութիւնս։</p>
            <p>Յայսմ ժամանակի զօրաժողով արարեալ թագաւորն Դելումաց և յանկարծիս գայր հասանէր ի Նիգ գաւառն Հայոց՝ մերձ ի յամուրն Բջնի։ Եւ Վասակ ասպարապետն Հայոց սիրեցեալ որդւովն իւրով Գրիգորիւ և այլ փառաւոր ազատօքն նստեալ կայր մեծաւ ուրախութեամբ. և հայեցաւ Վասակ ի յառապարս ճանապարհին, և ահա գայր այր մի ի շտապս ընդ հետևակագնացս ճանապարհին. և տեսեալ Վասակայ՝ ասէր. «Գուժաբեր է այրն»։ Եւ հասանէր այրն ի դուռն բերդին Բջնոյ, ձայն աղաղակի բարձեալ՝ ասէր. «Գերեցաւ ամենայն գաւառն Նգաց»։ Յայնժամ գոչեաց որպէս զառիւծ քաջ զօրավարն Վասակ, և յարուցեալ զգենոյր զգեստ երկաթապատ, և զկնի նորա ևթն այր ազատ, և ըստ պատահելոյ ժամուն այլ հեծելազօրք զկնի նոցա։ Եւ կազմեցան ազատքն զկնի Վասակայ. և սլանայր քաջ և աղէկ անունն Փիլիպպէ, ընդ նմին և Գորգ և Չորտուանէլ և այլք ոմանք. և այսոքիկ արք քաջք և յաղթողք ի պատերազմունս. և ոչ կարաց Վասակ համբերել սրտին, մինչև զօրքն ժողովէին, վասն զի կային ընդ ձեռամբ նորա արք իբրև հինգ հազար. և առ հպարտութիւն զօրութեան իւրոյ հինգ հարիւր արամբ յառաջեալ որպէս զառիւծ ի Նգաց գաւառին, և յանձն արարեալ զտուն իւր և զամուրն Բջնի որդւոյ իւրում Գրիգորի։ Եւ հասանէր Վասակ ի վանք մի. հաղորդեցան ինքն և ամենայն զօրքն և խոստովանեցան զմեղս իւրեանց բարի խոստովանութեամբ, որ ի Քրիստոս Յիսուս։ Եւ ի ճանապարհին հանդիպեալ ի գևղ մի և տեսին, զի այլազգիքն կոտորեալ էին զամենայն գևղն առ հասարակ, և զօրք այլազգեացն պատեալ էին շուրջ զեկեղեցեաւն և զհաւատացեալսն որք ի ներքս կային կոտորէին զնոսա յանխընայ սրով։ Եւ տեսեալ զայն քաջին Վասակայ, ձայնիւ գոչեաց որպէս զառիւծ, և յարձակեցաւ ի վերայ զօրաց այլազգեացն. և կոտորեցին զնոսա արս երեք հարիւր, և մնացեալքն փախստականք լեալք անկանէին ի զօրսն այլազգեաց։ Եւ ապա շարժեալ գային բազմութիւն բանակին Հայոց ի վերայ զօրացն այլազգեաց և իբրև անչափ անթիւ տեսանէին զբազմութիւն զօրացն այլազգեաց, յայնժամ մի առան զմահ առաջի եդեալ սկսան արիանալ ի պատերազմին և որպէս զգայլս ի մէջ այծեաց և կամ որպէս զարծուիս յերամս ձագուց, այնպէս արիաբար գնացին ի մէջ պատերազմին և զբազումս խոցեալ դիաթաւալ յերկիր ձգէին։ Յայնժամ ախոյեան մի ելեալ ի զօրացն այլազգեաց սեաւ խափշիկ և այր քաջ, որ և Եւթն գայլ կոչէին զնա, վասն զինչ որ եօթն գայլքն ի յոչխարսն ելի ջոկս նոցա գործէին, սա ևս առաւել ի մէջ զօրաց պատերազմին։</p>
            <p>Եւ ահա գայր խափշիկն իբրև զսեաւ ամպ որոտալով, որ բոց հատանէին ի վերայ զրահից նորա, և ձայն տուեալ և յանուանէ յուզէր զՎասակ։ Հայեցաւ քաջն Եմրան, և ետես զնա, զի ահա գայր որպէս զլեառն մրրկեալ, դարձաւ առ Վասակ և ասէր. «Ահա այր անպարտելի և քաջ, որ այլ չէ ծնեալ ի վերայ երկրի»։ Եւ ասաց Վասակ. «Ո'վ առիւծդ և քաջդ Եմրան, վասն է՞ր զարհուրեցար ընդ տեսիլ նորա. ահա ես ելից ընդդէմ նորա և տաց նմա զպարգևքն, զոր ետ Դաւիթ Գողիաթու՝ հայհոյչին Աստուծոյ»։ Յայնժամ հասանէր գազան այրն այն, ռումբ եդեալ քաջին Վասակայ, որպէս զի առցէ զնա ի ծայր գեղարդեանն իւրոյ. և ի շտապս լեալ Վասակ ի ներքս դիմեաց և պողովատ թրովն ի վերայ սաղաւարտին քահեաց և յերկուս հերձեաց զխափշիկ քաջն, որ և մասունք մարմնոյն յերկիր անկանէին. և հաստատեցան ի պատերազմն և յանհնարին գործոյն։ Եւ ի սաստկանալ մարտին և ի բազմանալ խոցուածոց սուսերացն՝ պակասեաց քաջն Եմրան, վասն զի յանհուն և յանհնար պատերազմէն ի միմեանց մոլորեալ եղեն դասք ազատացն, որ և զիրերաց մահ ոչ կարացին տեսանել։</p>
            <p>Յայնժամ դարձաւ քաջն Վասակ միայնացեալ և գնայր իբրև զառիւծ զայրացեալ ընդ մէջ զօրաց այլազգեացն անցանէր և էր ձանձրացեալ ի մեծի պատերազմին և դիմեալ ելանէր ի լեառն, որ կոչէր Սերկևելոյ, և ի բազում հալածանաց պատերազմին նստեալ ընդ հովանեաւ քարանցն, և տեսեալ զնա շինականացն որ փախուցեալ էին։ Յայնժամ մի ոմն նմանեալ Կայենի սպանողին, եկեալ գտանէր զնա, զի ննջէր ի վըշտացն. ուժգին բախեաց զնա և ընկէց ընդ բարձրութիւն քարին, և այսպէս կատարեցաւ քաջն Վասակ Պալհաւունին։</p>
            <milestone unit="section" n="421"/><p>Դարձեալ այս ինչ գործեցաւ ի Հայոց թուականութեանն՝ յամին ՆԻԱ, վասն զի զօրապետն Հոռոմոց Դեմեսլիկոսն, որում անուն Մլեհ ասէին, ելեալ բազում զօրօք գայր ի վերայ Տաճկաց և ի տեղիս տեղիս յաղթեաց նոցա օգնականութեամբն Քրիստոսի. և գայր հասանէր ի քաղաքն Մելտենու և բազում չարչարանօք նեղեալ զքաղաքն արգելեալ ի հացէ և ի ջրոյ և այնու հաւանեցուցանէր զքաղաքն Մելտենի և յարուցեալ գնայր մեծաւ ուրախութեամբ իջանէր ի վերայ Տիգրանակերտ քաղաքին, որ անուանեալ կոչի Ամիթ, ի վերայ Տգլատ գետոյ։ Եւ զօրքն Տաճկաց ելեալ ի պատերազմ ընդ զօրսն Հոռոմոց և արարին սաստիկ պատերազմ մերձ առ դուրս քաղաքին Ամթայ և զօրքն Տաճկաց դարձան ի փախուստ առաջի զօրացն Հոռոմոց և բազում կոտորածս եղեալ ի նոցանէ մտին ի՝ քաղաքն. և զօրքն Հոռոմոց բնակեցան առ ափն գետոյն, ի տեղին, որ կոչի Աւսալ, մերձ ի քաղաքն երկու նետընկէցս։ Եւ յետ սակաւ աւուրց աստուածասաստ բարկութիւնն շարժեցաւ յերկնից, և ահա ելանէր հողմն ուժգնակի, մինչև ի սաստկութենէ գոչմանն շարժէր երկիրն և ի բռնութենէ հողմոյն հող երկրին ի վեր հոսեալ տարածէր ի վերայ զօրացն քրիստոնէից. և թանձրացեալ փոշին ծածկէր զմարդն և զանասուն և զամենայն կարասի նոցա ի գետ անդր լնոյր, և ի փոշւոյն խաւարեալ կուրանային մարդ և անասուն, և յաստուածասաստ բարկութենէ փոշւոյն փակեալ մթացան ամենայն աչք ի լուսոյ. և եղեն պաշարեալ ամենայն զօրքն Հոռոմոց և զելս իրացն ոչ կարէին գտանել։ Եւ յայնժամ զօրք այլազգեացն տեսին զբարկութեան կատարածն ի վերայ քրիստոնէիցն և գիտացեալ զի Աստուած պատերազմի ընդ նոսա և առ հասարակ բախեցան զօրքն այլազգեաց ի վերայ քրիստոնէից զօրացն և յանխնայ սրախողխող կոտորեցին զնոսա անողորմ, և էին արք իբրև յիսուն հազար, և սակաւք էին որ կարացան փախչել յերեսաց սրոյն. և մեծ մասն զօրացն կոտորեցան։ Եւ զզօրավարն զԴեմեսլիկոսն և զայլ մեծամեծ իշխանսն Հոռոմոց ձերբակալ արարին և ածին ի քաղաքն Ամիթ, քառասուն իշխանք մեծամեծք և անուանիք ընդ նմա։ Եւ յորժամ տեսին իշխանք այլազգեացն զկորուստ զօրացն Հոռոմոց, զարհուրեալ երկեան յոյժ և ասացին՝ եթէ «Զայս ամենայն արիւնս, զոր հեղաք ի տանէն Հոռոմոց, մեզ ոչ մնայ. գան Հոռոմայեցիքն և անցուցանեն ըզտունս Տաճկաց։ Եկայք արասցուք սէրս և միաբանութիւնս ընդ զօրապետս և ընդ իշխանս Հոռոմոց և առցուք երդումն ի նոցանէ և արձակեսցուք զնոսա խաղաղութեամբ յաշխարհն իւրեանց»։ Եւ ի խորհելն նոցա զայս՝ եհաս համբաւ սպանմանն Նիկիփօռայ թագաւորին Հոռոմոց։ Եւ յայնժամ իշխանք այլազգեացն յուղարկեցին զիշխանս քրիստոնէից զքառասունսն առ խալիփայն ի Բաղդատ քաղաք և ամենեքեան անդ մեռան։ Եւ գրեաց Դեմեսլիկոսն ի Կոստանդնուպօլիս թուղթ, և գրեաց ի նմա անէծս ցաւագինս և ասէր այսպէս, զի թէ «Մեք ոչ էաք արժանի ըստ օրինի քրիստոնէից մտանել ի յօրհնեալ հող գերեզմանի, այլ եղաք ժառանգորդս անիծեալ հողոյ և չարագործաց գերեզմանի. և ահա մեք զձեզ ոչ գիտեմք, որ նստաւ յաթոռ սուրբ թագաւորութեանն Հոռոմոց. և զմահս մեր և զարիւն, զոր հեղաւ ի դուռն Ամիթ քաղաքին, և զօտար մահս մեր ի գլխոյ քո խնդրեսցէ Քրիստոս Աստուած մեր ի յաւուր դատաստանին, եթէ ոչ արասցես վըրէժխնդրութիւն ի քաղաքէն Ամթայ»։ Եւ իբրև հասանէր թուղթս այս առ թագաւոր Չմշկիկ ի Կոստանդնուպօլիս, և եղև յորժամ լուաւ զայս թագաւորն, շարժեալ լինէր մեծաւ բարկութեամբ և լի իսկ եղեալ ամենայն սրտմտութեամբ. և ի նոյն ամին զօրաժողով արար առ հասարակ զամենայն աշխարհն արևմտից, գայր զօրացեալ, որպէս հուր բորբոքեալ լինէր, և յարձակեցաւ ի պատերազմ ի վերայ Տաճկաց և կամեցաւ ըզմուտն յաշխարհն Հայոց առնել։</p>
            <p>Յայնժամ ամենայն թագաւորազունքն Հայոց ազատքն և իշխանքն և ամենայն մեծամեծքն աշխարհաց տանն արևելից ժողով արարին առ թագաւորն Հայոց Աշոտ Բագրատունի. թագաւորն Կապանին Փիլիպպէ և թագաւորն Աղուանից Գուրգէն, Աբաս Կարուց տէրն և Սենեքերիմ Վասպուրականիս տէրն և Գուրգէն Անձևացեաց տէրն և բովանդակ ամենայն տունն Սասանու. և բանակ հարեալ ի Հարքայ գաւառին արք իբրև ութսուն հազար։ Եւ եկեալ հրեշտակ թագաւորին Հոռոմոց առ նոսա և տեսին պատրաստական զամենայն տունն Հայոց ժողովեալ ի մի վայր և երթեալ պատմեցին թագաւորին Չմշկանն. գնացին և յիշխանացն Հայոց զկնի հրեշտակացն Հոռոմոց՝ իմաստասէրն Լևոն և Ստատ իշխանն Թոռնեցին և այլ եպիսկոպոսք և վարդապետք և արարին սէր և խաղաղութիւն ընդ թագաւորին Հոռոմոց և ընդ Աշոտայ արքային Հայոց։ Եւ գայր խաղայր թագաւորն Չմշկիկ ահագին բազմութեամբ և հասանէր ի Տարօն գաւառ Հայոց և իջեալ ի Մուշ առաջի Այծեաց բերդին. և յառաջին գիշերն բազում նեղութիւն կրեաց զօրքն Հոռոմոց ի հետևակ զօրացն Սասանու և եկին իշխանքն և վարդապետքն Հայոց առ թագաւորն Հոռոմոց և մատուցանէին առաջի նորա զթուղթն Վահանայ Հայոց կաթուղիկոսին։ Եւ թագաւորն առեալ ընկալաւ զնա և յոյժ մեծարեաց զթուղթն և զբերողն. և հաստատեաց ուխտ սիրոյ ընդ Հայք և խնդրեաց զօրս յԱշոտոյ գալ նմա յօգնականութիւն. և տուեալ Աշոտ զօրս ի տանէ Հայոց վառելոց և այր պատերազմողս իբրև տասն հազար, խնդրեաց կերակուրս, ռոճիկս. և զամենայնն տուեալ նմա Աշոտ։ Եւ զվարդապետն Հայոց զՂևոնդ, զեպիսկոպոսսն և զիշխանսն մեծաւ պարգևօք յուղարկեաց առ Աշոտ թագաւորն Հայոց։</p>
            <p>Յայնժամ Չմշկիկ՝ որ ասէին Կիւռժան, դարձաւ ի պատերազմ ի վերայ Տաճկաց և մեծաւ յաղթութեամբ և սրտմտութեամբ, կոտորածով և արեամբ ելից զամենայն երկիրն, և զբազում քաղաքս և զամուր բերդս ի հիմանց քարայատակս արար երեք հարիւր մինչև ի սահմանս Բաղդատ քաղաքին։ Բայց զՈւռհա ոչ արար աւեր յաղագս կրօնաւորացն, որ բնակեալ էին ի լերինն և յամենայն սահմանս նորա՝ իբրև երկոտասան հազար, և գայր հասանէր ի վերայ Ամթայ քաղաքին բազում սրտմտութեամբ։ Իսկ տէրն Ամթայ քաղաքին կին էր, որ էր քոյր Համտընոյ ամիրային Տաճկաց։ Եւ յառաջ ժամանակաց թագաւորն խառնակեալ էր ընդ նմա մեղօք և վասն այնորիկ չարար հնարս առնելոյ զքաղաքն Ամիթ։ Եւ ելեալ կնոջն ի վերայ պարսպի քաղաքին, ասէ ցթագաւորն, «Ի վերայ կնոջ գաս ի պատերազմ և չհամարի՞ս զայս քեզ նախատինք»։ Եւ ասէր թագաւորն. «Երդում ունիմ առ իս քակել զպարիսպ քաղաքիդ, և ազատեսցին մարդիկդ»։ Ասէր տիկինն քաղաքին. «էջ քակեա զկանդարայն՝ որ կայ ի վերայ Տգլաթ գետոյ, և այնու կատարեսցես զերդումն քո»։ Եւ արար թագաւորն այնպէս. և առեալ բազում գանձս ոսկւոյ և արծաթոյ, և թողեալ զԱմիթ վասն կնոջն իւրոյ և վասն զի Չմշկիկն էր ի գաւառէն Խոզնայ, ի տեղւոյն, որ այժմ կոչի Չըմըշկածակք, և կինն ի նմին սահմանացն էր. զի յայնմ ժամանակին Տաճկունքն էին տիրեալ բազում տեղեաց։ Եւ ահա թագաւորն Յունաց խաղայր գնայր ընդ աշխարհն Տաճկաց արեանհեղութեամբ մինչև ի սահմանս Բաղդատ քաղաքին. և շրջան առեալ զներքին կողմն աշխարհին՝ գնայր յԵրուսաղէմ քաղաքն, և գրեաց թագաւորն Չմշկիկ թուղթ առ Աշոտ թագաւորն Հայոց այսպէս.</p>
            <milestone unit="section" n="421letter"/><p>«Աշոտ շահնշահ Հայոց մեծաց, և իմ հոգեկան զաւակ, լուր և իմացիր թէ ո՜րչափ ինչ սքանչելիս արար Աստուած առ մեզ և զարմանալի յաղթութիւնս, որ և իմանալն անկարելի է զԱստուծոյ քաղցրութիւնն և զահաւոր մարդասիրութիւնն զոր արար տէր ընդ ժառանգութիւնս իւր։ Ի յայսմ տարւոջս ի ձեռն թագաւորութեանս մերում կամեցաք և քո փառաւորութեանդ ծանուցանել, ո՞վ Աշոտ Բագրատունի և զաւակ իմ իմացուցանեմ քեզ, որ և դու, որպէս և քրիստոնեայդ ես և հաւատարիմ սիրելի թագաւորութեանս մերում, ուրախանաս և փառաւորես զահաւոր զմեծութիւնն Քրիստոսի Աստուծոյ մերոյ և գիտասցես թէ ո՜րչափ օգնեսցէ Աստուած քրիստոնէից յամենայն ժամանակի քանզի յետ հարկատու առնելոյ թագաւորութեանս մերոյ զամենայն արևելս Պարսից. և կամ թէ ո՜րպէս հանաք զնշխարս սրբոյ հայրապետին Յակոբայ՝ Մծբնայ ի քաղաքէն Տաճկաց և առաք ի Տաճկաց զհարկն մեր, և զգերութիւնն հանաք ի նոցանէն և ելեալ գնացաք։ Եւ վասն ամբարտաւանութեան և հըպարտութեան Ամիր—ըլ—մումնոյ իշխանին Ափրիկեցւոց, զորս Մախըր Արապիկ կոչեն, որ և բազում զօրօք եկեալ ի վերայ մեր և առ ժամ մի ի վտանգի արկին զօրսն մեր, և ապա յաղթեցաք նոցա, մեծաւ զօրութեամբ և օգնականութեամբն Աստուծոյ, և ամօթալիցս դարձան որպէս զայլ թշնամիսն։ Եւ յայնժամ առաք զներքին կողմն աշխարհին նոցա և ի սուր սուսերի մաշեցաք զգաւառս բազումս և փութապէս դարձաք ի դուրս և արարաք ձմերոց և զամենայն հեծելազօրսն մեր հռոգեցաք. յապրիլի ամսեանն ի մուտն դիմեալ խաղացաք ի յաշխարհն Փիւնիկեցւոց և Պաղեստինացւոց և քննայոյզ առնէաք զպիղծ Ափրիկեցիսն, որք եկեալ էին ի գաւառն Շամայ։ Եւ ելեալ ամենայն զօրօք մերովք դիմեալ խաղալով գնացաք ի յԱնտիոքայ և անցաք ընդ ամենայն գաւառսն մերոյ թագաւորութեանս և ի հնազանդութիւն արարաք մեծաւ հարկատրութեամբ և անհամար գերութեամբ և հասաք մինչև ի Հէմս քաղաք, և ելեալ ընդունեցին զմեզ բարւոք որք մեր հարկատուքն էին գաւառականքն. և հասանէաք մինչև ի Վատոլվէքն, որ անուանեալ կոչի Իլուպօլիս, որ է Արեգ քաղաք, երևելի և ահաւոր պարսպեալ մեծ յոյժ և հարուստ։ Եւ ելիս պատերազմաւ ընդ առաջ մեր, և բազմութիւնք զօրաց մերոց հալածական արարին զնոսա և ի բերան սրոյ կոտորեցին։ Եւ յետ սակաւ աւուրց պաշարեցաք զԱրեգ քաղաք, և բազում գերութիւնս, մանկունս և աղջկունս առին զօրքն մեր և զգանձս ոսկւոյ և արծաթոյ անասունս բազումս առին, և ահա անտի ելեալ յառաջացաք ի մեծ քաղաքն Դամասկոս, կամեցաք և զայն պաշարել։ Իսկ քաղաքապետն ալևոր էր և այր իմաստուն, առաքեաց առ թագաւորութիւնս մեր և բազում ընծայիւք աղաչեաց զմեզ չանկանիլ ի գերութիւն և ոչ գնալ ի ծառայութիւն, որպէս զՎատոլվէքայ զբնակիչսն, և ոչ զգաւառսն աւերել որպէս զնոցայն։ Եւ բերին բազում տուրս պատուականս և յոլով ձիս և ջորիս երևելիս և գեղեցիկ սարք յոսկւոյ և արծաթոյ և հարկս յԱրաբացեաց ոսկւոյն քառասուն հազար դահեկանս, առին և ի մէնջ զօրավարս և տուին մեզ գիրս, զի յաւիտեան ծառայք կայցեն թագաւորութեանս մերում՝ ազգ զհետ ազգի և ցեղ զհետ ցեղի։ Եւ կարգեցաք անդ զօրավար զայր ոմն, որ կոչէր Թուրք, այր փառաւոր Բաղդատեցի, որ եկն առ մեզ ի ծառայութիւն հինգ հարիւր ձիաւորով և հաւատաց ի Քրիստոս. որ և յառաջն ծառայեալ էր թագաւորութեանս մերում։ Եւ Դամասկացիքն արարին դաշինս երդման, զի տացեն անխափան զհարկն, և ասացին գով թագաւորութեանս մերում, և ընդ մեր թշնամիսն մարտնչել. և յաղագս այսօրիկ անպաշարելի թողաք զնոսա։ Եւ անտի յարուցեալ գնացաք ի Տիբերական ծովն, ուր Տէր մեր Յիսուս Քրիստոս հարիւր յիսուն և երեք ձկամբն զսքանչելիս արար, կամեցաք. և զայն քաղաքն պաշարել, իսկ նոքա եկին ի հնազանդութիւն մերոյ թագաւորութեանս և բերին մեզ ընծայս բազումս, որպէս Դամասկացիքն, և հարկս երեսուն հազար դահեկանս առանց այլ տրոց և խնդրեցին զօրավարս ի մէնջ և գիր ծառայութեան տուեալ մեզ հաստատուն որպէս զԴամասկացիքն՝ հնազանդ լինել մեզ յաւիտեան և տալ անխափան զհարկն մեր։ Յայնժամ թողաք զնոսա ազատ ի գերութենէ և ոչ աւերեցաք զքաղաքն և ոչ զգաւառսն՝ և ոչ արարաք զնոսա յաւարս, վասն զի հայրենի տուն էր սրբոց առաքելոցն։ նա աւանիկ և զՆազարէթ, ուր զաւետիսն իսկ ի հրեշտակէն լուաւ Աստուածածին սուրբ կոյսն Մարիամ. նոյնպէս գնացաք և ի Թափօրական լեառն և ելաք յայն տեղւոջն, ուր այլակերպեցաւ Քրիստոս Աստուած մեր։ Եւ մինչդեռ յայն տեղւոջն կայաք, եկին առ մեզ ի Ռամլէէ և յԵրուսաղեմէ աղաչել զթագաւորութիւնս մեր՝ ողորմութիւն գտանել ի մէնջ, խնդրեցին զօրավար և եղեն հարկատուք և ուխտեցին լինել մեզ ի ծառայութիւն, զոր արարաք իսկ։ Կամեցաք և զսուրբ գերեզմանն Քրիստոսի Աստուծոյ մերոյ ազատել ի գերութենէն Տաճկաց։ Կարգեցաք զօրավարս յամենայն թէմս, որք հնազանդեցան և եղեն հարկատուք թագաւորութեանս մերում, որ է Պենիադա, որ կոչի Դեկապօլիս, և Գենեսարէթ և ի յԱրկեա, որ կոչի Պտողմիա և գրով յանձին կալան ամ յամէ անխափան տալ զհարկն և լինել ընդ ծառայութեամբ մեր։ Գնացաք մինչև ի Կեսարիա, որ է եզր մեծի ծովուն Ովկիանոսի, հնազանդեցան և եկին ընդ մերով իշխանութեամբս։ Եւ եթէ ոչ էին փախուցեալ ծովերաց բերդերն, որք էին բնակեալ պիղծ Ափրիկեցիքն, զարհուրեալք ի մէնջ, օգնականութեամբն Աստուծոյ ի սուրբ քաղաքն յԵրուսաղէմ էաք գնացեալ և ի սուրբ տեղիսն Աստուծոյ էաք յաղօթս կացեալ։ Եւ իբրև լուաք եթէ փախեան ծովեզերաց բնակիչքն, յայնժամ զվերին կողմն աշխարհին հնազանդեցուցաք և ընդ Հոռոմոց իշխանութեամբ արարաք և կարգեցաք անդ զօրավար և ի մեր կոյս արարաք և զոչ հնազանդեալսըն պատերազմաւ պաշարեցաք և առեալ գնացաք ընդ ծովեզերին պողոտայն, որ դէմ յանդիման երթայր ի Վռիտոն քաղաքն յերևելին և յանուանին պարսպեալ յոյժ, որ այժմ ասի Պէրութ, պատերազմեալ և սաստիկ կռուով առեալ զնա և հազար Ափրիկեցի ձերբակալս արարաք, նոյնպէս և զՆուսերի զԱմիր — ըլ — մումնոյ և զայլ լաւագոյն իշխանսն. և յայն քաղաքն զօրավար եդաք և անտի կամեցաք ի Սիդովն անցանել։ Իսկ յորժամ լուան Սիդովնացիքն, առաքեցին առ մեզ զձերսն քաղաքին իւրեանց. եկին և աղաչեցին զթագաւորութիւնս մեր և խնդրեցին, զի հարկատուք լինիցին մեզ մեծաւ ահիւ և կալ մնալ մեզ ի ծառայութիւն. զոր լուաք իսկ աղաչանաց նոցա և կատարեցաք զկամս նոցա և առաք ի նոցանէ զհարկն և տուաք նոցա զօրավարս։ Եւ անտի յարուցեալ գնացաք ի Բիբղոն հին և ամուր բերդն և զայն ևս պատերազմեալ առաք և զբնակիչս նորա ի գերութիւն մատնեցաք. և մեծաւ աւարաւ և գերութեամբ անցաք ընդ ամենայն ծովեզերեաց քաղաքանին ընդ դըժուար և ընդ նեղ ճանապարհին ընդ որ այլք զօրք հեծելոց ոչ երբէք էր անցեալ նեղ և նուրբ և չար ճանապարհ. և անդ գտանէաք շէն և վայելուչ քաղաքանի և ամուր բերդեր, յորում կային Տաճիկ պահապանք, զամենայն պաշարեցաք և քարայատակ կործանեցաք, և զբնակիչսն ի գերութիւն վարեցաք։ Եւ յառաջ քան զհասանիլն մեր ի Տրապօլիս հեծելազօրս առաքեցաք զԹիմացիսն և զՏաշխամատացիսն ի կապանն, որ կոչի Քարերես, վասն զի լուեալ էր մեր, եթէ պիղծ Ափրիկեցիքն անդ նստէին ի կապանին. և հրամայեցաք քմինս դնել և դարանս մահու գործեցաք նոցա. և որպէս պատուիրեցաքն՝ նոյնպէս և արարին. և երկու հազարք յայտնի ելեալ ի նոցանէ ի վերայ զօրաց մերոց՝ զորս զբազումս ի նոցանէ սպանին և յոլովս ի նոցանէ արարին կալանականս, և ածին առաջի մերոյ թագաւորութեանս. նոյնպէս և ուր հանդիպէին՝ փախըստականս առնէին զնոսա։ Եւ իսպառ ջնջեցաք զամենայն աշխարհն Տրապօլսոյ զայգիսն և զձիթենիսն և զբուրաստանս նոցա առհասարակ կոտորեցաք և յաւեր դարձուցաք և արմատախիլ արարաք զամենայն գաւառսն. և Ափրիկեցիքն, որ էին անդ՝ համարձակեցան և ելին ի պատերազմ ընդդէմ մեր։ Յայնժամ յարձակեցաք ի վերայ նոցա և կոտորեցաք զամենեսեան առ հասարակ. և ապա առաք զմեծ քաղաքն զճուէլն, որ Գաբաւոնն կոչէին, և զՎաղանեացն և զՍիհունն, և զինքն իսկ զհռչակաւորն Զուրզաւ, և ոչ մնաց մինչև ցՌամլէ և ցԿեսարիա՝ ոչ ծով և ոչ ցամաք, որք ոչ հնազանդեցան թագաւորութեանս մերում, զօրութեամբն Անեղին Աստուծոյ, զի մինչև ցԲաբելոն հնազանդ արարաք թագաւորութեանս մերում և արարաք ծառայս զնոսա մեզ։ Վասն զի ամիսս ևթն շրջեցաւ թագաւորութիւնս մեր յայնմ աշխարհին հանդերձ զօրօք բազմօք. և սպառեցաք զքաղաքս և զգաւառս և ոչ իշխեաց ելանել Ամիր — ըլ — մումնի ի Բաբելոնէ ընդդէմ մեր և կամ հեծեալս արձակել յիւր զօրացն յօգնութիւն։ Եւ եթէ չէր լեալ խստագոյն խորշակ և անջրդի ճանապարհ ի յայն տեղիսն, որ մերձ է ի Բաբելոն, որպէս և քո փառաւորութիւնդ իսկ գիտենալ ունի, թագաւորութիւնս մեր մինչև ի Բաբելոն երթեալ էր. որ և զինքն իսկ յերկիրն Եգիպտացւոց հալածեցաք և իսպառ յաղթահարեալ շնորհօքն Աստուծոյ, որ թագաւորեցոյցն զիս։</p>
            <p>«Ազատեցան այժմ ամենայն Փիւնիկէ և Պաղեստին և Ասորիք ի ծառայութենէ Տաճկաց և հաւանեցան ընդ Հոռոմոց իշխանութեամբ։ Այլ և Լիբանանու մեծ լեառն հնազանդեցաւ ընդ մերով իշխանութեամբս. և զամենայն Տաճկունք, որ անդ կային, ահագին բազմութեամբ, գերութեամբ առաք և բաշխեցաք հեծելոց մերոց. և զԱսորեստան քաղցրապէս և մարդասիրապէս հովուեցաք. հոգիք իբրև քսան հազար հանաք, և ի Գաբաւօն բնակեցուցաք։ Ահա գիտասցես, զի այսպիսի յաղթութիւնս ետ Աստուած քրիստոնէից, որ ոչ եղև երբէք։ Եւ գտաք յայնմ քաղաքին ի Գաբաւօնն զսուրբ հողաթափն Քրիստոսի Աստուծոյ մերոյ, որով և շրջեցաւ իսկ ի վերայ աշխարհի. նոյնպէս և զպատկերն Փրկչին մերոյ, զորս Հրէայքն յետ ժամանակի խոցեալ էին, ուստի վաղվաղակի ել արիւն և ջուր, և զխոց տիգին. գտաք և յայնմ քաղաքին զպատուական հերս գլխոյ Կարապետին և Մկրտչին Յովհաննու և առեալ տանիմք ի պահպանութիւն աստուածապահ քաղաքին մերոյ։ Եւ արդ ի սեպտեմբեր ամսոյն հաճութեամբն Աստուծոյ զմեր աստուածակեցոյց զօրքս ի յԱնտիոք հանաք և վասն այսորիկ քո փառաւորութեանդ գիտացուցաք, վասն զի ի ձեռն մեր հրամանացս զարմանաս և դու ինքն իսկ փառաւորես զԱստուծոյ մեծ մարդասիրութիւնն և գիտասցես թէ ո՜րչափ բարի գործեցան այժմիկ և կամ քանի՜ յաւելան և լայն և ընդարձակ եղև իշխանութիւն սրբոյ Խաչին Քրիստոսի և մինչև ցայս տեղիք անունն Աստուծոյ գովի և փառաւորի. և ճոխանայ թագաւորութիւնս մեր անուամբ մեծութեամբ և զօրութիւնն Աստուծոյ բարեբանեալ գովի ի բերանոյ մերմէ. զորս ընդ ձեռամբ մերով հնազանդեցոյց Աստուած, ընդ որում հանապազօր օրհնեալ տէր Աստուած Իսրայէլի։</p>
            <p>«Եւ յանափոռտէն պռտօսպաթրին Դերջնայ, Լևոնի և Տարօնոյ զօրավարին ողջոյն և ի տէր խնդալ։</p>
            <p>«Արդ գրեցաք որ զԱյծեաց բերդն որպէս յանձին կալար՝ չես տուեալ. և այժմ գրեցաք առ զօրավարդ մեր, որ ոչ բերդն առնու և ոչ զցորեանն զոր պոմանեցեր, զի այժմ չեղև առ մեզ պէտք. բայց զքառասուն հազար սովօլօնն, զոր յուղարկեցաք, տուր տանել առ զօրավարն մեր, որ առաքէ առ թագաւորութիւնս մեր. և զվաստակոցդ քոց և զարմտեացդ գտանես զփոխարէնն ըստ սերմանեացն զամենայն բարի մի ըստ միոջէ»։</p>
            <p>Դարձեալ գրեաց և առ վարդապետն Հայոց ի Ղևոնդն այսպէս.</p>
            <p>«Մեր հաճելի և սուրբ թագաւորութեանս սիրեցեալ մեծ իմաստասէր Պանդալևոն, ողջոյն։ Ահա հրամայեցաք մեք որ ի դարձին մեր ի Տաճկաց՝ գտանեմք զձեզ ի սուրբ քաղաքս և կամ ի Սլեսինն, յորժամ եկիր առ մեզ ի յԱշոտոյ շահնշահէ և հոգիական զաւակէ մերմէ և դարձուցեր զամենայն սրտմտութիւնս ի նմանէ և տարար զԲագրատ ի Պապն Յանձաւացին. դու և ես Սատ Թոռնեցին պռտօսպաթարն։ Եւ արդ ջանացիր, որ գտանեմ զքեզ զաստուածապահ քաղաքին մեր և անդ արասցուք տօն մեծ հողաթափացն Քրիստոսի Աստուծոյ մերոյ և սուրբ հերացն Մկըրտչին Յովհաննու։ Եւ արդ ահա հաճեալ ունիմ և զայս ինչ ի քէն, վասն զի խօսեսցիս ընդ մեր իմաստասէրսն և ընդ փիլիսոփայիցն մերոց, և ուրախասցուք մեք ի ձեզ. և Աստուած ի մեզ և ի ձեզ. և տէր Յիսուս եղիցի ընդ իւրում ծառայիցդ»։ Իսկ յորժամ լուաւ զայս վարդապետն Հայոց Ղևոնդ, յարուցեալ գնաց ի Կոստանդնուպօլիս, և արարին տօնս հրաշափառս հողաթափացն Աստուծոյ և հերաց սրբոյ Կարապետին։ Եւ եղև յայնմ աւուր մեձ ուրախութիւն ի Կոստանդնուպօլիս, և խօսեցաւ վարդապետն Հայոց առաջի թագաւորին ընդ ամենայն իմաստասիրացն Հոռոմոց և անպարտելի երևեցաւ ի մէջ վարդապետացն տանն Յունաց. վասն զի յամենայն հարցմունսն հաճելի երևեցաւ։ Եւ բազում գովութեամբ բարեբանեցին զնա և զուսուցիչն նորա, և մեծաւ պարգևօք ի թագաւորէն երևելիք և պատուականք շնորհեցաւ նմա. և գնաց մեծաւ ուրախութեամբ յաշխարհն Հայոց ի մեծ տունն Շիրակայ։</p>
            <p>Արդ ի յետ բազում պատերազմացն և յաղթութեանցն, զոր վանեաց կայսրն Չմշկիկ, անկանէր ի վերայ նորա մահու երկիւղն և ահն սոսկալի դատաստանին Աստուծոյ և զմտաւ ածեալ յիշեալ զանիրաւ մահն արդարոյն Նիկիփօռայ և զանպարտ արիւն նորա, կոծ առեալ լայր և յոգւոց հանէր։ Եւ յայնժամ խորհեցաւ վարս առաքինութեան ստանալ, զի թերևս ապաշխարութեամբ մաքրել զարիւնն, զոր հեղաւ ի տարապարտուց, և հինգ ամ միայն կալեալ զաթոռ թագաւորութեանն Յունաց։ Եւ մինչդեռ զայս ամենայն զմտաւ ածէր, խորհեցաւ բարի խորհուրդս, որ ըստ կամացն Աստուծոյ էր, և յուղարկեալ ի Վասակաւանն ի գաւառն Յանձթայ և բերել տայր զՎասիլ և զԿոստանդին զորդիսն Ռոմանոսի թագաւորին, զորս փախոյց առ Սպրամիկն ի յահէ անօրէն թագուհւոյն, վասն զի չարաբարոյ էր յոյժ։ Իսկ յորժամ եբեր զՎասիլն ի Կոստանդնուպօլիս, ժողով արարեալ զամենայն իշխանս մեծամեծս տանն Յունաց. և եղև ահաւոր հանդէս ի պաղատ թագաւորին։ Եւ յայնժամ թագաւորն Չմշկիկ առեալ զթագն ձեռօք իւրովք ի գլխոյ իւրմէ և եդեալ ի գլուխն Վասլի և նստեցուցանէր զնա յաթոռ թագաւորութեանն իւրոյ և երկիրպագանէր ի վերայ երեսաց իւրոց Վասլին. և զամենայն թագաւորութիւն տանն Յունաց նմա յանձն արարեալ։ Եւ տուեալ ի Վասիլն զիւր հայրենական աթոռն, և ինքն դիմեալ յանապատ, և յանձն իւր առեալ զկարգս կրօնաւորութեան՝ ի վանս ընթացեալ բնակէր։ Ահա որ յերեկեան աւուրն թագաւոր և այսօր ընդ աղքատս նստեալ դադարէր կամաւոր աղքատութեամբ, վասն զի ժառանգեսցէ զերանութիւն սուրբ Աւետարանին և վճարեսցէ զպարտ անմեղ անձինն Նիկիփօռայ։</p>
            <milestone unit="section" n="424"/><p>Դարձեալ ի բարձրանալ թուականութեանս Հայոց ազգիս յամի ՆԻԴ թագաւորեաց Վասիլ հայրն ամենեցուն՝ որդին Ռոմանոսի ծերոյ, որդւոյ Կոստանդեայ կայսերն Հոռոմոց բարի ազգաւ ի մէջ Յունաց։ Եւ կարի յոյժ երևելի երևեալ այրս այս Վասիլ եղբայրն Կոստանդէ։ Սա տիրեաց թագաւորական աթոռոյն Յունաց և զբազում ապստամբսն արար հնազանդս և անուն բարի ստացաւ ի վերայ արարածոցս՝ ողորմած ի վերայ այրեաց և գերեաց և իրաւարար զրկելոց։</p>
            <p>Յայսմ աւուրքս եղև կոտորած զօրացն Հայոց յԱնձաւացեաց գաւառին, ի բանակն կոչեցեաց անուն նենգութեամբ առն քաջին Ապլղարիպայ։ Վասն զի թագաւորն Անձաւացեաց, որում անուն Դերենիկն ասէին, եհան զԱպլղարիպն ի սպարապետութենէ զօրաց իւրոց, զայր հզօր և զքաջ, և եդեալ ի տեղի իւր զՍարգիս զոմն ազատ։ Եւ կարի յոյժ վիրաւորեալ լինէր հզօրն Ապլղարիպ. և յայնժամ բանատու լինէր առ հզօրսն այլազգեաց, և զամենայն պատճառս ծանուցանէր նոցա և ասաց, թէ՝ «Ես ոչ ելից ի պատերազմ ընդ ձեզ. և արդ՝ ի գիշերի յարուցեալ եկայք ի վերայ բանակիս մեր. և ահա այս նշան ձեզ իմոյ վրանին, յորդան կարմիր է, և ի վերայ բլրին հարեալ կայ, և զօրք իմ ընդ իս»։ Իսկ զօրք այլազգեացն եկին ի վերայ նոցա յանկասկած ժամու. և էր թագաւորն և զօրքն իւր ի մեծ ուրախութեան, և ի գիշերի անկան ի վերայ զօրացն Հայոց զօրք այլազգեացն և արարին կոտորած մեծ. և մեռան բազում պատերազմողք և երևելի քաջք։ Բայց ապաշաւելի այս իսկ էր, վասն զի չէր պատերազմ ի պատեհ ժամու. և արարին ձերբակալ զԴերենիկ զթագաւորն. և ընդ Ապլղարիպայ վրանովն ոչ իշխեաց անցանելոք, վասն զի կայր ընդ վրանին զօրօք իւրովք պատրաստական։ Եւ յայնժամ տարան զԴերենիկ ի Հեր քաղաքի։</p>
            <p>Յայնմ աւուր Վարագ և ամենայն վանորայք անէծս ցաւագինս և սաստիկս կարդացին Ապլղարիպայ, միայնակեացք և միաբանակեացք դղրդեալ ի վերայ նորա լուծին զնա ի հաւատոց և հանին է արտաքս ի յեկեղեցւոյն Աստուծոյ։ Իսկ Ապլղարիպայ եկեալ ի միտս իւր՝ լայր, վասն զի էր այր հաւատարիմ և երկիւղած յԱստուծոյ, և կարի յոյժ ապաշաւէր զհեղումն արեան քաջարանցն զօրացն Հայոց։ Եւ յայնժամ արցուկ լինէր վասն թագաւորին, եթէ յորում բերդի կայ արգելած ի Հեր քաղաքի. և ծանուցին նմա եթէ ամիրայն Ապլհաճա ի կապանացն արձակեաց զԴերենիկն, և յամենայն ժամ հանէ զնա ի խաղ գնդին ի մայտանն՝ արտաքոյ քաղաքին Հերայ։ Եւ լուեալ զայս Ապլղարիպ ուրախ լինէր յոյժ և յուղարկեալ գաղտաբար առ թագաւորն Դերենիկն և ասէր ցնա այսպէս. «Ահա ես յայս ինչ ժամու յայնմ տեղւոջ լինիմ. ամենայն կարողութեամբ պատրաստ արա զքեզ, ընտիր և ի սուր ձիոջ հեծիր, և հանց ջանա որ ի յիս անկանիս»։ Եւ յաւուր միում Ապլհաճա ելեալ խաղայր ի գունդն բազում ազատօք իւրովք, և արք հազարք և զինուք շուրջ զնոքօք, և Ապլղարիպն կայր ի քմին յիսուն արամբք. և Դերենիկն ի բուն պարոնաց աւագէն խնդրեալ իւր սուր ձի և տուեալ ինչս իւր. և յայնժամ Դերենիկն եհար զգունդն և վարէր ի զիհն, ուր Ապլղարիպ թագուցեալ կայր ի մէջ անտառախիտ դրախտացն Հերայ, և քահեալ զերիվարն ուժգին՝ ի բաց թողեալ զգունդն և ելս արարեալ։ Եւ տեսեալ ամիրային Ապլհաճէի և զօրացն, զհետ յարձակեցան մեծաւ ցասմամբ, և թագաւորն յԱստուած յուսացեալ գնայր քաջապէս և անկանէր առ Ապլղարիպն։ Իսկ ի զօրացն այլազգեաց ոմն խափշիկ, այր հզօր և քաջ, ընթացեալ զհետ և հասանէր ի վերայ Ապլղարիպայ, և որպէս զառիւծ գոչեաց Ապլղարիպն, հասեալ ի վերայ նորա, և գազանաբար հարկանէր զնա, և յերկուս բաժանեաց և պատառեաց զնա ի վերուստ մինչև ցերանսն։ Եւ տեսեալ զայն այլազգեացն՝ ի փախուստ դարձան. և Ապլղարիպ ձայն տուեալ քաջ արանց իւրոց, զհետ յարձակեալ և հասանէր ամիրային Ապլհաճէի. և կամեցաւ զնա ի ձիոյ առնուլ և մինչև ի դուռն քաղաքին վարեաց զնա. և ամիրայն որպէս զփայլակն մտանէր ընդ դուռն քաղաքին Հերայ։ Յայնժամ Ապլղարիպն պողովատ ճկռովն հարկանէր զերկաթի դուռն քաղաքին և պատառեալ զերկաթն և յայն դեհն անցուցանէր, որ և անել մնաց ճկռուն մինչև ցայսօր ժամանակի. և ի տեղն պնդեցին որպէս զբևեռն։ Եւ այսպիսի օրինակաւ ի ծառայութենէ եհան զթագաւորն զԴերենիկ քաջն Ապլղարիպն։ Այս ինչ եղև ի ճուաշ գաւառին Հայոց աշխարհին, ի գևղն՝ որ կոչի Բակ, սահմանակից Վասպուրականայ։</p>
            <milestone unit="section" n="425"/><p>Իսկ ի շարժել յաւելմամբ թուականս Հայկազունեաց ազգիս ի յամս ՆԻԵ եղև կոչումն յԱսսաւծոյ սրբոյ հայրապետին Հայոց Անանիայի. և ձեռնադրեցին հանդերձ բազմութեամբ յաթոռ կաթուղիկոսութեան Հայոց զլաւն ի բնաւիցս զերանելին զՎահան. որ էր գլուխ ժողովոյն կաթուղիկոսն Աղուանից տէր Յովհաննէս։ Արդ՝ ի յայսմ ամի նստաւ յաթոռ հայրապետութեան տանն Հայոց տէր Վահան ի մեծն Արգինա հրամանաւ Անանիայի, Յովհաննիսի և Աշոտոյ Հայոց թագաւորացն։</p>
            <p>Յայսմ ժամանակի ապստամբեցաւ ռմն իշխան անօրէն ի վերայ Վասլի Հոռոմոց թագաւորին, որում ասէին Սկելառոս, զօրաժողով արարեալ բազմութեամբ անիրաւաց և անօրինաց և սրով անցուցանէր զաշխարհն Հոռոմոց. և բազում զօրօք գայր հասանէր և մտանէր յաշխարհն Հայոց, և արար անթիւ կոտորած օտարացեալն յԱստուծոյ։ Եւ յայնժամ զօրքն Հայոց հասանէին ի վերայ նորա և յաղթահարեցին անօրէն իշխանին այն մեծաւ յաղթութեամբ, և կոտորածով փախստական արարին զնա։ Իսկ նա ոչ համարձակեցաւ դառնալ յերկիրն Հոռոմոց, արար զյոյս իւր ի յազգն Տաճկաց, և գնաց անօրէնն եմուտ ի Բաղդատ քաղաք. և զկնի երեք ամի ելեալ անտի և գայր մեռանէր յերկիրն Հոռոմոց յազգն իւր։</p>
            <milestone unit="section" n="432"/><p>Դարձեալ ի թուականութեանս Հայոց ՆԼԲ մեռանէր սուրբ հայրապետն Հայոց Վահան, կացեալ զամս հինգ ի յաթոռ սրբոյն Գրիգորի. և ձեռնադրեցին յաթոռ կաթուղիկոսութեան Հայոց զտէր Ստեփանոս՝ զայր աստուածազգեաց, զարդարեալ ամենայն բարի առաքինութեամբ որ ի Քրիստոս Յիսուս. նստուցանեն զնա հայրապետ Հայոց հրամանաւ և օրհնութեամբ տեառն Վահանայ. որ էր իսկ գլուխ ժողովոյն Աղուանից տէր Յովհաննէս, ընդ ժամանակս Վասլին Յունաց թագաւորին, և Յովհաննիսի և Աշոտոյ Հայոց արքայից, և Սենեքերիմայ որդւոյ Ապուսահլի. որդւոյ Աշոտոյ որդւոյ Դերենկանն, որդւոյ Գագկայ Արծրունեաց յազգէն Սարասարայ։</p>
            <p>Արդ ի սոցա աւուրս զօրաժողով արարեալ անօրէն և պիղծ բռնակալն Պարսից Մամլան, ամիրապետն անօրինաց և ժանդաբարու գազանութեամբն իւրով իբրև զարիւնարբու վիշապ յարձակեալ գայր ի վերայ հաւատացելոցն Քրիստոսի և խորհեցաւ կոտորած մեծ ածել ի վերայ աշխարհին Հայոց։ Եւ գայր խաղայր ահագին և անհամար բազմութեամբ և ելից զլերինս և զդաշտս զօրօք իւրովք. և յահէ անօրինին սասանեալ դողայր ամենայն երկիր, և սրով և հրով գերեաց զբազում տեղիս. և զեկեղեցիս հրկէզ արարեալ խափանեաց յօրհնութեանցն և բազում բանս հայհոյութեանց ի վեր ի բարձունս խօսեցաւ առ Բարձրեալն։ Եւ անդ էր տեսանել զմեծ և զահեղ կատարածն քրիստոնէից ի յահէ չար գազանին այն, զի զբարկութիւն չար թիւնիցն իւր որպէս զմաղձ դառնաշունչ եհեղ ի վերայ հաւատացելոցն. և գայր հասանէր այսքան բազմութեամբն յԱպահունեաց գաւառին, յերկիրն Դաւթի կուրապաղտին՝ Վրաց իշխանին։ Եւ գրեաց թուղթ առ աստուածասէր և սուրբ այրն Աստուծոյ Դաւիթ կուրապաղտն եթէ չարաչար բանիւք ըսպառնացեալ նմա և խօսէր զայս ինչ. «Մի՜ խաբեսցէ ոք զքեզ, ո՜վ այր դու Դաւիթ, ամենաքարշ և ժանդ և նեխեալ ալեօքդ, զի ահա՝ թէ ոչ վաղվաղակի առաքեսցես ինձ զհարկս տասն աարւոյ և պատանդ զորդիս ազատաց քոց և գիր ծառայութեան ինձ՝ այժմ հասեալ գամ ի վերայ քո մեծաւ զօրութեամբս իմռվ և ո՞վ իցէ այն, որ փրկեսցէ զքեզ ի ձեռաց իմոց, զի ահա չարաչար և դառն նեղութիւն ածից ի վերայ քո, պիղծ և դառն ալևոր»։ Եւ այսպիսի բազում սպառնալեօք որոտայր ի վերայ նորա։ Իսկ յորժամ ընթերցաւ Դաւիթ զթուղթն անօրէն իշխանին Մամլանայ, ի դառնութենէ թղթոյն՝ զթուղթն արտաքս ձգեաց և ինքն լալով առ Ասաուած աղաչանս արձակէր և ասէր. «Զարթո՜ զզօրութիւնս քո Տէր և յիշեա Տէր իմ, զոր արարեր ընդ Ռափսակ և ընդ Սենեքարիմ անօրէն թագաւորն Ասորեստանեայց. և զայս բանքս անօրէնութեան և նա խօսեցաւ, Տէր իմ Յիսուս Քրիստոս, մի՜ անտես առներ զհաւատացեալքս սուրբ անուն քո»։</p>
            <p>Յայնժամ հրամայեաց ժողով լինել զօրաց իւրոց զազատս և զամենայն հեծելազօրս իւր, զՎաչէ և զՏևդատ և զՓերոն և զայլ զօրսն Հայոց աշխարհին. հետևակս աղեղնաւորս երեք հազար, և ձիաւորս երկու հաղար և հինգ հարիւր։ Եւ անօրէնն Մամլանն կայր բանակեալ յԱպահունիս ի գևղն, որ Խօսօնս կոչէին, երկու հարիւր հազարով։ Եւ Դաւիթ յարուցեալ գնայր ընդդէմ չար գազանին Մամլանայ և զամենայն աշխարհն յաղօթս և ի պաղատանս և յաղաչանս մեծաւ պաղատանօք ի խնդրուածս Աստուծոյ կացուցանէր։ Եւ գնաց իջաւ Դաւիթ ի սահմանս Ապահունեաց և զԿարմրակէլն զայր քաջ՝ եօթն հարիւր ձիաւորով պահապան գիշերոյն կացուցանէր. և ինքն Դաւիթ զամենայն գիշերն յաղօթսն Աստուծոյ անցուցանէր։ Եւ յառաւօտու պահուն գայր ոմն ի զօրաց այլազգեացն հազար ձիաւորով, որ էր և նա պահապան զօրաց նորա։</p>
            <p>Եւ ի գիշերին յայնմիկ ընդ միմեանս հարան. և էր լոյս լուսնին սաստիկ, և յայնժամ երևեցաւ սակաւ ինչ անձրև ի վերայ լերանց, և ամենայն լերինքն փայլատակէին իբրև զբոց հրոյ. և տեսին զայն զօրքն այլազգեաց, կարծեցին թէ այն ամենայն բազմութիւն զօրաց քրիստոնէիցն իցեն և յայնժամ առ հասարակ ի փախուստ դարձան։ Եւ Կարմրակէլն տեսեալ զի դարձան ի փախուստ՝ սրով ի վերայ յարձակեցաւ և իբրև զանտառ մայրի կոտորէր զնոսա յանխնայ. կալաւ զկինն Մամլանայ և զիւր պատերազմի ձին և վաղվաղակի յուղարկեաց առ Դաւիթ, և ձայն աւետեաց մատուցանէին նմա՝ եթէ հարաք զՄամլան։ Եւ նա դեռ յաղօթս կայր առ Աստուած. և լուեալ զայս Դաւիթ՝ հիանայր։ Եւ յայնժամ զհետ մտեալ ամենայն զօրօքն՝ արարին զզօրսն անօրինացն փախստական սաստիկ կոտորածով, առին անթիւ և անհամար գերութիւն և աւար ոսկւոյ և արծաթոյ։ Եւ անօրէնն Մամլան գնաց ամօթով յաշխարհն իւր և ամբարտաւանեալ յոյժ ընդ Աստուած՝ և յերկինս ոչ հայեցաւ բնաւ և զիւր անարժան աղօթսն ոչ մատուցանէր Աստուծոյ։</p>
            <p>Իսկ յետ ամաց ինչ խորհեցան չար խորհուրդս վասն սուրբ և արդար իշխանին Դաւթայ սպանանել զնա. և չար իշխանաց իւրոց նմանեալ լինէին Կայենի և այլոց սպանողացն։ Եւ յարուցին ի չար խորհուրդս իւրեանց զարհի եպիսկոպոսն Վրաց աշխարհին զԻլարիոն. և այս Իլարիոնս զԱստուած կրկնակի ի խաչ եհան, վասն զի ի կենդանարար մարմին և յարիւնն Քրիստոսի դեղ մահու խառնեաց և արար զապրեցուցիչն՝ մահացուցիչ. և զկնի սպանող պատարագին իւրոյ դնէր ի բերան սուրբ իշխանին զմասն խորհրդոյն խառնեցեալ մահաբեր դեղօք յանդիման Աստուծոյ ի մէջ եկեղեցւոյն։ Եւ գիտացեալ աստուածասէր իշխանին Դաւթի, ոչ ինչ խօսեցաւ բնաւ, այլ առեալ դեղ բժշկութեան շիջուցանել զցաւսն ի մարմնոյ իւրոյ։ Իսկ անօրէն եպիսկոպոսն Իլարիոն դարձեալ բորբոքեցաւ ի չար խորհուրդսն իւր և մտեալ ի սենեակն՝ մինչ ննջէր բարեպաշտն Դաւիթ և խաղաղիկ ի քուն կայր, և առեալ նորա զբարձն ի սնարիցն դնէր ի վերայ բերանոյն Դաւթին և անկեալ սաստկապէս ուժգին ի վերայ նորա և չարչարանօք խեղդէր զաստուածասէր կուրապաղատն զԴաւիթ. զորս յետ սակաւ ամաց թագաւորն Վասիլ ըմբըռնեալ զանօրէն եպիսկոպոսն Իլարիոն, քար մեծ կապեաց ի պարանոցն նորա, ընկէց զնա յովկիանոս և զայլ միաբանեալսն յազատացն, և անդ սատակեցան անիծից վաստակաւորքն, վասն զի հայր անուն էր Դաւիթ կուրապաղատն թագաւորին Վասլին, և վասն այնորիկ կորոյս զնոսա։</p>
            <milestone unit="section" n="434"/><p>Եւ ի լինել թուականութեանս Հայոց ՆԼԴ մեռանէր Հայոց հայրապետն տէր Ստեփանոս, և ձեռնադրեաց յաթոռն իւր զերանելին զտէր Խաչիկ, վասն զի էր այր փառաւոր և տեղեակ աստուածային կտակարանացն։ Առ սա եկեալ թուղթ ի Հոռոմոց պատրիարգէն ի Թէոդորոսէն, որ նստէր ի մայրաքաղաքն Մելտենի, վասն զի էր այր կորովի և հըմուտ գրոց պատուիրանաց. և վարդապետն Հայոց Սամուէլ գրեաց ընդդէմ նորա զպատասխանիսն վայելուչ և ցանկալի բանիւք, որ եղև իսկ հաճելի թուղթն այն ամենայն լսողացն, ևս առաւել մեծարեալ եղև առաջի Թէոդորոսի պատրիարգին Հոռոմոց և առաջի Խաչիկ կաթուղիկոսին Հայոց։</p>
            <p>Իսկ յաւուրս ժամանակաց տօմարիս Հայոց ի յամի ՆԼԵ ապստամբեաց ռմն իշխան ի վերայ թագաւորին Վասլի, իշխանն Հոռոմոց Մօրավարդ, և արար աւերակս զմեծ մասն Հոռոմոց աշխարհին. և շրջեալ երթայր ընդ երկիր սրով և գերութեամբ։ Եւ ժողովեալ զօրքն Հոռոմոց ի վերայ նորա, հալածական արարին զնա յաշխարհն Տաճկաց, զոր յետ ամի միոյ եկեալ մեռանէր ի թագաւորէն Վասլէ։</p>
            <milestone unit="section" n="437"/><p>Դարձեալ ի թուականութեանս Հայոց ՆԼԷ ամի եղև սաստիկ շարժ ընդ ամենայն արարածս, և փլաւ սուրբն Սոփի ի Կոստանդնուպօլիս։ Եւ յայսմ ամի կամեցաւ թագաւորն Վասիլ զաշխարհն Բուլղարաց ածել ի հաւանութիւն իւրոյ թագաւորութեանն. և առաքեաց առ Ալի Օսմանն թագաւորն Բուլղարաց և առ ամենայն իշխանսն աշխարհաց գալ յերկըրպագութիւն իւրոյ թագաւորութեանն. իսկ նոքա ոչ եկին զհետ հրամանաց թագաւորին Վասլի։</p>
            <p>Յայնժամ թագաւորն Վասիլ ժողով արար զամենայն աշխարհն իւրոյ թագաւորութեանն և մեծաւ սրտմտութեամբ յարձակեցաւ ի վերայ աշխարհին Բուլղարաց և սրով և գերութեամբ ապականէր զերկիր։ Իսկ թագաւորն Բուլղարաց Ալի Օսմանն ժողով արարեալ և գայր բազում զօրօք ի վերայ Վասլին, և արարին սաստիկ պատերազմ ընդ միմեանս։ Եւ թագաւորն Բուլղարաց յաղթեաց Վասլին և դարձոյց զամենայն զօրսն ի փախուստ մինչև ցԿոստանդնուպօլիս. և առին բազում աւար և գերութիւն ի զօրաց Վասլին. և Վասիլն լի ամօթով մտանէր ի Կոստանդնուպօլիս։ Եւ յետ երկու ամի դարձեալ ժողով արարեալ թագաւորն Վասիլ և գնաց ի վերայ թագաւորին Բուլղարաց առ ի խնդրել զվրէժս իւր. և հանդիպեալ զօրացն Բուլղարաց, դարձոյց ի փախուստ զնոսա և վարէր առաջի իւր։ Եւ նեղեաց Վասիլն զաշխարհն Բուլղարաց սովով, սրով և գերութեամբ և դարձաւ եմուտ ի Կոստանդնուպօլիս մեծաւ ուրախութեամբ։</p>
            <milestone unit="section" n="440"/><p>Արդ յորժամ բարձրացաւ թուականութիւն Հայոց յամի ՆԽ մեռանէր Հայոց կաթողիկոսն Տէր Խաչիկ, որ կացեալ յաթոռ հայրապետութեան Հայոց ամս վեց և ձեռնադրեաց յաթոռ իւր զտէր Սարգիս, որ էր այր կորովի գիտութեամբ պատուիրանացն Աստուծոյ. և էր սա հաճոյ Աստուծոյ և մարդկան, և էր կիրթ վարուց առաքինութեանց, և լուսաւոր վարդապետութեամբն իւրով զարդարեաց զեկեղեցին Աստուծոյ։</p>
            <p>Յայսմ ամի զօրքն Եգիպտոսի, որ Մախր Արապիկք կոչին, մտին յաշխարհն Անտիոքայ քաղաքին և բազում աւերմամբ լցին զամենայն գաւառն. և ժողովեցան զօրք Հոռոմոց ընդդէմ նոցա ի պատերազմ. և ի հանդիպիլ միմեանց արարին փախստական զզօրսն Հոռոմոց և զմեծամեծ իշխանս գերի առին և տարան յԵգիպտոս։ Իսկ յետ երկու ամի ելանէր մեծ տունն Հոռոմոց և գայր բազում զօրօք ի վերայ աշխարհին Հայոց. և սրով և գերութեամբ անողորմ յարձակեցան ի վերայ հաւատացելոց Քրիստոսի. և գազանաբար սպանմամբ ընթանայր իբրև զօձ թունաւոր, որ և ելից իսկ զտեղի անհաւատ ազգացն։ Եւ եղև ի մտանելն նորա յաշխարհն Հայոց, ժողովեցան ընդ յառաջ նորա զօրքն Հայոց ազատացն, և ի դիպելն ընդ միմեանս բախեցին գազանաբար, և քաջ ընդ քաջս ելանէին և անպարտելի հանդիսանային յերկու կողմանց։ Եւ անդ էր տեսանել զսաստիկ կոտորած յերկուց կողմանցն. և յայնժամ ի սաստկանալն մեծի պատերազմին, եղեն պարտեալ զօրքն Հոռոմոց առաջի զօրացն Հայոց և դարձան ի փախուստ դիմօք յաշխարհն իւրեանց ամօթ երեսօք մազապուրծ փախմամբ։</p>
            <p>Յայսմ ամի ելեալ գայր ամիրայն Տաճկաց, որոյ անուն երկայնաձեռն կոչէին, և բազում զօրօք ի յաւեր և ի գերութիւն մատնեաց զԵդեսացւոց աշխարհն, և վիշտս մեծամեծս ի վերայ Ուռհայոյ և անցանէր ընդ մեծ գետն Եփրատ, և գերեաց զայն կոյս զսահմանսն Հայոց աշխարհին և դարձաւ մեծաւ յաղթութեամբ յաշխարհն Ափրիկեցւոցն։</p>
            <milestone unit="section" n="446"/><p>Եւ եղև ի փոխել թուականութեանս Հայոց ամի ՆԽԶ ելանէր յերկինս աստղ մի գիսաւոր և երևեալ սոսկալի և ահաւոր տեսլեամբ լուսատեսիլ և զարմանալի։</p>
            <milestone unit="section" n="449"/><p>Իսկ յամի ՆԽԹ թուականութեանս Հայոց եղև սէր և միաբանութիւն մեծ ընդ թագաւորն Վասիլ և ընդ Սենեքարիմ արքայն Հայոց։ Եւ յայսմ ամի եղև վախճան Սահակայ մարզպանին Վարաժնունեաց Տեառն։</p>
            <milestone unit="section" n="455"/><p>Յորժամ լինէր թուականն Հայոց ՆԾԵ. զօրաժողով արար թագաւորն Վասիլ զամենայն աշխարհս տէրութեան իւրոյ և խաղայր գնայր ի վերայ աշխարհին Բուլղարաց. և բազում ժամանակս արարեալ յաշխարհն այն մեծաւ պատերազմաւ։ Եւ յայնմ աւուրսն մեծ խռովութիւն եղև ի քաղաքն ի Կոստանդնուպօլիս և յամենայն աշխարհն Յունաց, վասն զի յաւուր մեծի զատկին մոլորեալ եղեն ի կատարելոյ զսուրբ Յարութեան օրն Զատկին. և ամենայն վարդապետք տանն Յունաց ընդ ստութեամբ փակեցին զուղղորդ պատուիրանս Աստուածաշունչ գրոց և զսուտ և ըզխաբեբայ տումարն հակառակամարտին Իրիոնի ընկալան, և զճշմարտագիր տումարն մեծին Անդրիասայ ոչ ընկալան, այլ ածին նոքա զլըրումն Զատկին ի կիրակիէն ի շաբաթն և զկնի աւուր միոյ Զատիկ արարին, զոր պարտ էր զկնի ութ աւուրն կատարել. և ամենայն տանն Յունաց մոլորեալ ի սուրբ Զատկէն, և եղև սուգ մեծ ի վերայ սուրբ եկեղեցւոյն Կոստանդնուպօլսի, ևս առաւել ի սուրբ և յաստուածակերտ քաղաքն յԵրուսաղէմ, զի հպարտութեամբ բարձրավզեալ ածին զԶատիկն ի յաւուր Ծառզարդարին, և եղեն հակառակողք ամենայն ազգաց տունն Յունաց, ևս առաւել Քրիստոսի, վասն զի պատերազմեցան ընդ Հոգւոյն Սրբոյ տունն փիլիսոփայից։ Եւ յայնմ Զատկի ոչ վառեցաւ լոյս կանթեղացն ի սուրբ գերեզմանն աստուածընկալ ի քաղաքն յԵրուսաղէմ, վասն զի սուտ էին, անօրէնութեամբ արարին Զատիկն իւրեանց։ Իսկ յայնմ աւուր ազգն անօրինաց, որ կային ի քաղաքն Երուսաղէմ, իբրև տեսին զԶատիկն քրիստոնէիցն ի մէջ սուրբ Յարութեանն, կոտորեցին սրով զամենայն քրիստոնեայսն՝ հոգիք իբրև տասն հազար, և լցաւ սուրբ Գերեզմանն Քրիստոսի արեամբ աղօթաւորացն. և դեռ մինչև ցայսօր կան ռսկերք նոցա լցեալ ի յայրի անդ յարևմտից կուսէ քաղաքին Երուսաղէմի, զոր այժմ Մանկանց նշխարք կոչեն զնոսա։ Արդ զայս այսպէս արարին հանճարեղ իմաստունքն Յունաց։</p>
            <p>Իսկ թագաւորն Վասիլ իբրև յաղթեաց և էառ զթագաւորութիւնն Բուլղարաց, դարձաւ ի Կոստանդնուպօլիս մեծաւ ուրախութեամբ։ Եւ յորժամ լուաւ զայս ամենայն կոտորածս, որ եղև սուրբ Զատկին, կոչեաց զամենայն իմաստունսն Յունաց և հարցանէր զպատճառն. և նոքա ըստ կամաց իւրեանց սկսան բազմադիմի մոլորեցուցանել զթագաւորն օտարոտի պատասխանատրութեամբն։ Եւ ծանեաւ թագաւորն զայլակերպ պատասխանիս նոցա, իմացաւ՝ որ սուտ էին և մոլորեալք։ Իսկ յառաջագոյն լուեալ էր թագաւորն վասն Հայոց վարդապետացն եթէ յաղթողք և կորովիք են գրոց պատուիրանաց, և յանուանէ գիտէր վասն Յովսեփայ Ընծայուց հօրն և յաղագս Յովհաննիսի, որ հոմանուն ասէին Կոզեռն. և յայնժամ գրեաց առ Յովհաննէս արքայն Հայոց, զի առաքեսցէ զնոսա առ ինքն ի Կոստանդնուպօլիս, զի ի նոցանէ գիտասցէ զճշմարիտ պատճառն և զուղղորդ Զատիկն։ Իսկ նոքա ոչ առին յանձն գնալ, այլ թղթօք գեղեցկաշար բանիւք հասկացուցին զթագաւորն ամենայն խորին քննութեամբ։ Եւ յայնժամ հակառակեալ կղերիկոսք և ոչ հաւանեցան թղթոյն, մինչև դարձեալ թագաւորն Վասիլ յուղարկեալ ի Հայք առ Յովհաննէս շահնշահն և առ Տէր Սարգիս կաթուղիկոսն Հայոց և մեծաւ խնդրուածօք ետ բերել առ ինքն զՀայոց վարդապետն զՍամուէլ, այր կորովի և յաղթող և կացուցանէր զնա յատենի խօսել ընդ վարդապետացն Յունաց։ Իսկ իմաստունքն Յունաց շարժեցին ի վերայ Սամուէլի զամենայն գրեանս տանն Յունաց, և ոչ կարացին շարժել զնա ի ճշմարտութեանց անտի։ Եւ սկիզբն արար Սամուէլ ի յառաջին աւուրն արարչութենէն և գայր հասանէր մինչև ցվերջին պատկեր աւուրն և զամենայն պատճառ պատճենից սուրբ արանց յառաջին իմաստնոցն հաստատուն կացուցանէր։ Եւ հաճոյ լինէր թագաւորին ամենայն բանք նորա. և ասէին իմաստունքն Յունաց ընդ թագաւորն. «Ով տէր արքայ, հրամայեա և ած այսր զմեծ վարդապետն Եբրայեցւոց, որ բնակեալ է ի կղզւոջն Կիպրացւոց, այր կորովի և հմուտ տումարի և ամենայն արուեստից ի մանկութենէ իւրմէ»։ Եւ յուղարկեալ թագաւորն ի Կիպրոս և ածէր զՄուսի վարդապետն Եբրայեցւոց։ Եւ նա կացեալ յատենի առաջի թագաւորին Վասլի, այր ճարտարաբան և հզօր, և սկսանէր խօսել զարուեստս տումարին և յամօթ և սուտ արար զամենայն իմաստունս տանն Յունաց և գովէր զբանսն Սամուէլի Հայոց վարդապետին։ Իսկ թագաւորն յոյժ տրտմեալ ի վեբայ վարդապետացն Յունաց և զբազումս եհան ի պատուոյ եկեղեցւոյն և ընկէց ի փառաց և զվարդապետն Հայոց յուղարկեալ մեծաւ պարգևօք յաշխարհն Հայոց։</p>
            <milestone unit="section" n="452"/><p>Դարձեալ ի յաւուրս Վասլի Յունաց թագաւորին և ի Հայոց թուականութեանն ՆԾԲ ելանէր աստղ մի ի տեսիլ հրոյ երևեալ ի յերկինս, նշան բարկութեան արարածոց և կատարածի աշխարհի։ Եւ եղև շարժ սաստիկ ընդ ամենայն երկիր, մինչև կարծեալ բազմաց՝ թէ եհաս օրն վերջին և կատարածի աշխարհի, և որպէս առ ջրհեղեղաւն՝ երերեալ դողաց ամենայն արարածք. և յահէ բարբառոյ բարկութեանն բազումք անկեալ մեռանէին և զկնի այնր բարկութեան անկանէբ ցաւ յերկիր, որ անուանեալ կոչի Խովիկ, և անցոյց զբազում գաւառս և երթեալ հասանէր մինչև ի Սեբաստիա. և ցաւն այն երևէր յայտնապէս ի մարմինն և ի դառնութենէն ոչ ժամանէին խոստովանութեան և հաղորդութեան։ Եւ մարդ և անասուն պակասեցան յերկրէ, և մնացեալ չորքոտանիք՝ անմարդ շրջէին յերկրի։</p>
            <milestone unit="section" n="460"/><p>Իսկ ի թուականին Հայոց ՆԿ զօրաժողով արար թագաւորն Վասիլ և գնայր ի վերայ աշխարհին Բուլղարաց և յաղթեաց թագաւորութեան նոցա և մաշեաց ի սուր սուսերի զբազում գաւառս մեծաւ բարկութեամբ. և յաւեր և ի գերութիւն մատնեաց զամենայն արևմուտք և բնաջինջ եբարձ զամենայն թագաւորութիւնս Բուլղարաց և դեղ մահու արբուցանէր Ալիօսխանին առն քաջի՝ Բուլղարաց թագաւորին. և այսպիսի օրինակաւ հանէր զնա ի կենաց, առեալ զկին նորա և զորդիս արկանէր ի Կոստանդնուպօլիս։</p>
            <milestone unit="section" n="465"/><p>Յորժամ թուականութիւնն Հայոց հասանէր ի յամս ՆԿԵ, զարթեաւ աստուածասաստ բարկութիւնն ի վերայ ամենայն քրիստոսական ժողովրդեանն և երկրպագողաց սուրբ Խաչին, զի զարթեաւ վիշապն մահաշունչ հանդերձ մահաբեր հրով, եհար զհաւատացեալս Սրբոյ Երրորդութեանն։ Յայսմ ի թուականիս սասանեցաւ հիմունք առաքելականացն և մարգարէականացն, վասն զի օձք թևաւորք հասին և կամին ցոլանալ ընդ ամենայն աշխարհս հաւատացելոցս Քրիստոսի. այս է առաջին ելն արեանարբու գազանացն։ Ընդ աւուրսն ընդ այնոսիկ զօրաժողով լինէին խուժադուժ ազգն անօրինացն, որք անուանեալ կոչին Թուրք, և հասեալ մտանէին յաշխարհն Հայոց ի Վասպուրական գաւառին և անողորմ ի բերան սրոյ կոտորէին զհաւատացեալքս Քրիստոսի։</p>
            <p>Յայնժամ հասանէր համբաւ կատարածիս այս առ թագաւորն Սենեքարիմ. յայնժամ աւագ որդւոյ նորա Դաւթի ժողովեալ զզօրս ազատացն հասանէր ի վերայ Թուրք բանակին. և հարան սաստկապէս ընդ միմեանս ահաւոր պատերազմաւ։ Իսկ մինչև յայնմ ժամանակին չէին բնաւ տեսեալ Թուրք զօրք հեծելոց. և ի հանդիպիլն նոցա՝ տեսին այլակերպ զնոսա. աղեղնաւորս և հերարձակս իբրև զկանայս. և յայնժամ զօրքն Հայոց չէին սովոր պատրաստ լինիլ ընդդէմ նետիցն. և քաջաբար ի վերայ այլազգեացն յարձակեցան և առ հասարակ մերկացուցին զսուսերն իւրեանց ի պատենիցն և արիաբար ի պատերազմ ընթանային արիական գունդն Հայոց և զբազումս յայլազգեացն սատակէին։ Իսկ այլազգիքն նետաձգութեամբ զբազումս ի զօրացն Հայոց վիրաւորէին խոցելով։ Եւ տեսեալ զայն ամենայն Շապուհ՝ ասէր ցԴաւիթ. «Դարձիր, թագաւոր, յերեսաց թշնամեացս, վասն զի ի նետիցս վիրաւորեալ եղեն մեծ մասն զօրացս, գնասցուք և ընդդէմ այսմ զինուցս, զոր տեսանեմք առ այլազգիսդ, ա՜յլ զգեստ պատրաստեսցուք ընդդէմ նետիցդ»։ Իսկ Դաւիթ առ մեծութիւն իւր հայելով, հպարտացեալ մեծաւ ամբարտաւանութեամբ, ոչ լսէր Շապհոյ, դառնալ ի պատերազմէն։ Յայնժամ Շապուհ բարկութեամբ դիմեաց ի վերայ Դաւթի և բռնցի հարեալ զթիկունսն ուժգնակի մղէր զնա դառնալ. վասն զի Շապուհ էր այր քաջ և պատերազմող հզօր և էր մանկակալ և սնուցիչ Դաւթի, վասն այնորիկ անահ էր ի նմանէ. և այսպիսի օրինակաւ դարձուցանէր զԴաւիթ հանդերձ զօրօքն։ Եւ գնացին յՈստան քաղաքն և պատմեցին թագաւորին Սենեքարիմայ և ասացին զորպիսութիւն այլազգեացն կերպարանաց։ Եւ լուեալ Սենեքարիմայ յոյժ վիրաւորեալ լինէր. ոչ եկեր և ոչ էարբ, այլ կայր մտախորհ, լի տրտմութեամբ և զգիշերն ամենայն անքուն անցուցանէր և նստեալ քննէր զժամանակագրութիւնս և զասացուածս աստուածախօս տեսանողացն, զսրբոց վարդապետացն, և գտանէր գրեալ ի գիրսն զժամանակն ելանելոյ Թուրքաց զօրաց և գօրականաց. և ծանեաւ զկորուստ և զկատարած ամենայն երկրի. և գտանէր ի գիրսն գրեալ այսպէս, եթէ «Ի ժամանակին յայնմիկ փախիցեն յարևելից յարևմուտս, ի հիւսիսոյ ի հարաւ, և հանգիստ ոչ գտանեն ի վերայ երկրի, վասն զի արեամբք ծածկին դաշտք և լերինք. և այս էր զոր ասաց Եսայի եթէ «Սմբակք երիվարաց նոցա հաստատուն»։</p>
            <p>Յայնժամ խորհեցաւ տալ զաշխարհ հայրենեաց իւրոց յարքայն Յունաց Վասիլ և առնուլ զՍեբաստիա և գրէր վաղվաղակի առ թագաւորն. զոր իբրև լուաւ թագաւորն Վասիլ ուրախ եղև և ետ նմա զՍեբաստիա, և տայր սենեքերիմ զաշխարհն Վասպուրականի. թեմաբերդս ՀԲ և գևղս ՏՆ և զվանորայսն ոչ ետ, այլ ահեաց իւր աղօթարարս, ՃԺԵ վանք և ետ զայս ամենայն գրով ի Վասիլն։ Եւ առաքեաց թագաւորն Վասիլ առ Սենեքերիմ առաքել առ նա զԴաւիթ թագաւորական ճոխութեամբ և առաքեաց զորդին իւր, ընդ նմին և որդիս ազատաց և զեպիսկոպոսն Տէր եղիշէ և բեռնակիր ջորիս Յ, բարձեալ գանձիւք և պէսպէս կազմութեամբ, և տաճիկ ձիս Ռ. և այսպիսի փառաւորութեամբ եմուտ Դաւիթ ի Կոստանդնուպօլիս և դղրդեցաւ քաղաքն և ելին ամենեքեան ընդ առաջ նորա և գարդարեցին զՓողոցս և զապարանս և գանձըս բազումս ցանէին ի վերայ նորա։ Եւ յոյժ ուրախացաւ թագաւորն Վասիլ ընդ տեսիլն Դաւթի և տարաւ զնա ի սուրբն Սոփի և արար զնա իւր որդեգիր և պատուէին գնա որպէս զորդի թագաւորի։ Եւ ետ նմա թագաւորն բազում պարգևս և դարձոյց զնա առ հայրն իւր և ետ նմա զՍեբաստիա բազում գաւառօք. և ելեալ Սենեքերիմ ամենայն ընտանեօք իւրովք և ռամկօք եկն ի Սեբաստիա և անտերացաւ աշխարհն Հայոց ի թագաւորաց և յիշխանաց։</p>
            <milestone unit="section" n="470"/><p>Ի թուականութեանս Հայոց ՆՀ ելանէր Վասիլն յարևելս անթիւ զօրօք և խնդրեաց ի թագաւորէն Հայոց զԱնի և զԿարս։ Եւ Յովհաննէս որդին Գագկայ խորհեցաւ տալ վասն թուլութեան սրտին իւրոյ. իսկ Վասիլն դարձաւ յաշխարհն իւր և գրեաց առ Գորգի թագաւորն Վրաց գալ նմա ի հնազանդութիւն. զոր ոչ ընկալաւ և ոչ յանձն էառ։ Յայնժամ գայ Վասիլն պատերազմաւ ի վերայ նորա, և զօրքն Վրաց գնացին ընդդէմ նորա և Ռատն և Զոյատն՝ արք քաջք՝ եղբարք Լիպարտին, ուժգին բախեցին զզօրսն Վասլին՝ մինչև սպանաւ Ռատն, զի ձին նորա խրեցաւ ի տեղի մի տիղմ և անդ սպանաւ. և ապա դարձան ի փախուստ զօրքն Վրացեաց. և զօրք Վասլին զկնի կոտորէին. և կացեալ Վասիլն անդ ամիսս Գ. մինչև հաւանեցոյց զնոսա և ի Տրապիզոն ձմերեաց։ Եւ գընայր առ թագաւորն Վասիլ Տէր Պետրոս կաթողիկոսն Հայոց և սուրբ վարդապետն Յովհաննէս Կոզեռն բազում սպասուք. և թագաւորն ընկալաւ զնոսա մեծաւ պատուով. և ի հասանելն մեծի աւուր մկրտութեան Տեառն մերոյ մեծարեաց թագաւորն զՏէր Պետրոսն և զվարդապետն Հայոց և ի վեր ետ կացուցանել քան զառաջնորդսն Յունաց և յառաջ Տէր Պետրոսի հրամայև աց օրհնել զջուրն, զոր իբրև արկանէր զմիւռոն սուրբ ձիթոյն ի ջուրն և հարկանէր սուրբ նշանաւն զջուրն, հուր սաստկապէս ցոլացեալ երևէր ի վերայ ջրոյն և կապեցաւ գետն առ վայր մի և ոչ շարժէր. և տեսեալ թագաւորին և զօրացն զարհուրեցան և խոնարհեալ թագաւորն՝ արկանէր զօրհնեալ ջուրն ի վերայ գլխոյն աջովն Տէր Պետրոսի։ Եւ դարձաւ Տէր Պետրոսն մեծաւ պարգևօք յաշխարհն Հայոց։ Իսկ Վասիլն յետ ժամանակաց գայ յԱնտիոք ի ծածուկ Գ արամբք հաւատարմօք և եկեալ ի Սեաւ լեառն ի տեղին, որ կոչի Պաղակձիակ, և ի հօրէ և յառաջնորդէ տեղւոյն առնու զքրիստոսական կընիքն և յայնմ հետէ եղև որպէս զհայր աշխարհիս Հայոց . . . . ։</p>
            <milestone unit="section" n="471"/><p>Ի թուականութեանս Հայոց ՆՀԱ մեռաւ Տէր Սարգիս կաթողիկոսն Հայոց և հաստատեաց յաթոռ իւր հայրապետ զՏէր Պետրոս։ Ի սոյն ամի իշխան ոմն յաղթանդամ ի տանէն Յունաց Նիկիփօռ անուն ծռվիգ յարեաւ ի վերայ Վասլին և կոչեաց ի միաբանութիւն իւր զթագաւորն Վրաց Գորգի և զորդիսն Գագկայ. գնաց յահէ նորա Դաւիթ առ նա զօրօքն Հայոց, և ահ մեծ եղև ի վերայ Վասլին։ Եւ յղեաց Վասիլն առ Դաւիթ աղաչանս, զի հնարեսցէ զկորուստ նորա։ Եւ ծռվիզն յոյժ սիրէր զԴաւիթ և խոստանայր նստուցանել զնա յաթոռ թագաւորութեան Հայոց. բայց Դաւիթ ոչ կամեցաւ լուծանել զդաշինս Վասլին։ Եւ յաւուր միում գնայր Դաւիթ ի տուն իւր խռովութեան աղագաւ և յարուցեալ Նիկիփօռն միայն և գրկեաց զնա և աղաչէր դառնալ. իսկ Դաւիթ ակնարկեալ արանցն, և նոյնժամայն սպանին զծռվիզն, և զօրքն նորա ցրուեալ եղեն փախստական. և լուեալ զայն Վասլին՝ ուրախ եղև յոյժ և տայր պարգևս Դաւթի զԿեսարիա և զԾամնդաւ և Խաւատանէքն հանդերձ սահմանօքն։ Եւ Վասիլն մեծաւ զայրացմամբ գայր ի վերայ Գորգէի Վրաց թագաւորին բազում զօրօք. և արարին Ձիօնից բերդին առաջի մեծ պատերազմ. և Գորգի փախստական լեալ անկանէր յամուր բերդըս և գրէր զանձն իւր ծառայ Վասլին և տայր պատանդ զորդին իւր։ Եւ յետ այնորիկ գնայր Վասիլն յաշխարհն Պարսից և բնակէր ի դուռն քաղաքին Հերայ. և էր ժամանակն ամառնային. և յաւուր միում եկն ձիւն սաստիկ ի վերայ բանակին և ոչ գիտէին զինչ արասցեն. և դարձան փախստական ի մեծ տագնապէն. և ծովացաւ երկիրն ի րազմութենէ ջրոյն. և եկեալ ի տեղի մի ոչ կարէին անցանել ի տղմոյն և գումարեալ ոչ գիտէին թէ զինչ արասցեն։ Ապա հրամայեաց թագաւորն կոտորել ի հետևակէն և կոտորեցին ԺԳՌ այր և լցին ի տեղին յայն և զօրքն անցին ի վերայ և եկեալ ձմերեաց ի Մելտենի։</p>
            <milestone unit="section" n="471prophecy"/><p>Ի թուականութեան Հայոց ՆՀԱ յամս կայսերն Յունաց Վասլի եղև յերկինս ահաւոր նշան և սոսկալի և բարկութիւն ի վերայ ամենայն արարածոց. ի Հոկտեմբեր ամսոյ Գ յերրորդ ժամու աւուրն պատառեցաւ վերին հաստատութիւնն երկնից յարևելից կուսէ մինչև յարևմուտս՝ ընդ երկուս հերձաւ կապուտ երկինդ և լոյս պայծառ յերկիր թափեցաւ ի հիւսիսային կողմանէ. և մեծաւ շարժմամբ դողաց ամենայն երկիր, և նախ քան զնուազիլ լուսոյն եղև գոջիւն և թնդիւն ահաւոր ի վերայ ամենայն արարածոց. խաւարեցալ արեգակն և աստեղք երևեցան որպէս ի մէջ գիշերի, և սուգ զգեցան ամենայն երկիր, և դառն արտասուօք աղաղակէին ամենայն ազինք առ Աստուած։ Եւ ապա յետ երեք աւուր ժողովեցան ամենայն իշխանք և ազատքն հրամանաւ թագաւորին Հայոց Յովհաննիսի և եկեալ առաջի սուրբ վարդապետին Յովհաննու Կոզեռանն, որ էր այր աստուածազգեաց և հրեշտակակրօն և լի իսկ առաքելական և մարգարէական գրոց գիտութեամբ։ Եւ յորժամ եկին իշխանքն Հայոց հարցանել զնա և իմանալ վասն հրաշալի տեսլեանն և նշանին և տեսին զսուրբ վարդապետն Յովհաննէս անկեալ ի վերայ երեսաց իւրոց տրտմութեամբ և լայր դառնապէս։ Եւ ի հարցանելն նոցա, նա դառն ոգով և աղիողորմ հառաչանօք ետ պատասխանի և ասաց. «Ո՜վ որդիք, լուարուք ինձ. վայ և եղուկ է ամենայն մարդկան, զի ահա այսօր հազար ամ է կապանացն սատանայի, զոր կապեաց Տէրն մեր Յիսուս Քրիստոս խաչիւն իւրով սրբով, մանաւանդ իւր սուրբ մկրտութեամբն ի Յորդանան գետն. և արդ արձակեցաւ սատանայ ի կապանաց իւրոց ըստ վկայութեան տեսլեանն Յովհաննու աւետարանչին, որպէս ասաց նմա հրեշտակն Աստուծոյ՝ թէ Ռ ամ կապեսցի սատանայ և դարձեալ արձակեսցի ի կապանաց իւրոց։ Եւ ահա այսօր արձակեցաւ սատանայ ի հազար ամէ կապանաց իւրոց, որ Հայոց թուականն և ՆՀԸ ամ է և կալ զառաջինն ՇԾԲ, որ լինի ՌԼ ամ. զերեսուն ամն տուր յառաջ քան զմկրտութիւնն և կալ զհազարն մինչև ցայսօր։ Եւ արդ վասն այսորիկ եղև պատառումն երկնից։ Եւ ահա յայսմհետէ ոչ ոք կարասցէ կալ հաստատուն ի հաւատս Քրիստոսի և ի պատուիրանսն Աստուծոյ ո՜չ հայրապետ և ո՜չ վարդապետ, ո՜չ եպիսկոպոս և ո՜չ քահանայ, ո՜չ աբեղայ և ո՜չ կրօնաւոր, ո՜չ իշխան և ո՜չ ժողովուրդ. իշխանք յարենան ի գողս և յաւազակս և յափշտակողս, դատաւորք ի կաշառս և յանիրաւ դատաստանս, կրօնաւորք թողուն զանապատս և զմենաստանս և յաշխարհի սբաղմունս դեգերին և շրջին ընդ փողոցս և ի մէջ կանանց, ատեն զաղօթս և թողուն զկարգս կրօնաւորութեան իւրեանց, սիրեն ըզվարս աշխարհի և զհետ երթան գովեստից մարդկան, որոճալով որոճեն զդիւական երգս և փքացեալ ի վերայ ընկերացն ասելով թէ՝ Ես կըցորդ և մեղեդի գիտեմ և դու ոչ. և այսու պատճառաւ պղտորեն զկարգ ժամատեղացն. լինին և բազումք ուսումնատեացք, ձոյլք և դատարկաբանք, տրտնջողք և ամբաստանողք՝ և ուր ուրեք երևի ճշմարտութիւն ի մարդիկ, զի լինին կամապաշտք, անձնասէրք և ընկերատեացք, շոգմոգք, քսուք, ստախօսք, հպարտք, փառասէրք, անձնահաճք, ինքնահաւանք, որկորամոլք, գինեսէրք և ցանկասէրք։ Որդեա՜կք իմ, ահա յայսմհետէ խափանեսցի փառաբանութիւնն Աստուծոյ ի մարդկանէ և ոչ երևի ճշմարտութիւն առ մարդիկք։ Այլ և իշխանք պիղծ և մեծախտիւ յանդգնեալ և մոլորեալ. թողուն զհոգս շինութեան տանց և զյաջողուածըս գործոց և միշտ և հանապազ ի գինարբուսն դեգերին վասն սիրոյ և ցանկութեան չար և պիղծ ախտին. հայրապետք և եպիսկոպոսունք և քահանայք և կրօնաւորք արծաթասէրք առաւել քան աստուածասէրք։ Որդեա՜կք իմ, ահա յայսմհետէ սատանայի կամքն առաւել կատարեսցի յորդիս մարդկան քան զԱստուծոյն և ի ձեռն անարժան պատարագողացն, որ յայսմ հետէ լինելոց է, բարկանայ Աստուած ի վերայ արարածոցս, ևս առաւել ի վերայ մատուցողին զնա, զի յանարժանիցն պատարագելոց է Քրիստոս և յանարժանսն բաշխի. և առաւել վիրաւորելոց է Տէր մեր Յիսուս Քրիստոս ի յան արժան քահանայիցն քան զչարչարիլն և զխաչիլն ի Հրէից, զի արձակեցաւ սատանայ ի հազար ամէ կապանաց իւրոց, զոր կապեաց Քրիստոս։ Եւ զայս, որդեա՜կք իմ, պատուիրեմ ձեզ հառաչանօք սրտիւ լալով և ողբալով, վասն զի քակտին բազումք ի հաւատոց և պարծանօք ուրանան զՔրիստոս, և վասն այսորիկ խաւար կալաւ զամենայն արարածս»։ Զայս այսպէս ասաց սուրբ վարդապետն Հայոց վասն կատարածի բարկութեան նշանին և այլ բազում ինչ ճառեաց, որ կատարելոց էր ի վերայ հաւատացելոցս, զոր ահա ամենայն ինչ կատարեցաւ մի առ մի ի ձեռն ելից կատաղի և շուն ազգին թուրքաց, անօրէն և պիղծ որդւոցն Քամայ։</p>
            <p>Յայսմ ամի ի թուականութեանս և ահաւոր նշանիս մեռանէր սուրբ թագաւորն Հոռոմոց Վասիլ, կացեալ յաթոռ թագաւորութեան Հոռոմոց ամս յիսուն և ութ. և  զեղբայր իւր զԿոստանդին, և մինչդեռ կենդանի էր դնէր զթագն ի գլուխ եղբօրն իւրում և նստուցանէր զնա յաթոռ թագաւորութեանն իւրոյ և երկրպագանէր ի վերայ երեսաց իւրոց. և զամենայն թագաւորութիւնն իւր նմա յանձն  և անդարձ արարեալ նմա վասն աշխարհին Հայոց, զի հայրաբար  խնամեսցէ զազգն զայն։ Դարձեալ զորդիսն Սենեքարիմայ նմա յանձն արար՝ զԴաւիթ և զԱտոմ և զԱպուսահլ և զԿոստանդին՝ և զամենայն իշխանս տանն Հայոց և պատուիրեաց բարի մտօք կալ հանապազ ի վերայ հաւատացելոցն Քրիստոսի։ Վասիլն զամս յիսուն և ութ թագաւորեաց ի վերայ Հոռոմոց, սրբութեամբ և կուսութեամբ վարեաց զայս կեանս, և բարի խոստովանութեամբ ննջեաց ի Քրիստոս Յիսուս, և թաղեցին զնա ընդ սուրբ թագաւորսն բարի յիշատակաւ։</p>
            <p>Յայսմ ամի մեռաւ և Սենեքարիմ թագաւորն Հայոց, և տարան զնա ի գերեզմանատունն հարց իւրոց, ուր առաջին թագաւորքն Հայոց թաղեալ կան ի Վարագայ, վանքն սրբոյ նշանին և անդ թաղեցին զՍենեքարիմ ընդ հարսն իւր. և հաստատեալ լինէր թագաւորական իշխանութիւնն տանն Հայոց յաւագ որդին իւր ի Դաւիթ, վասն զի էր այր փառաւոր և պատուական և ահարկու ի վերայ երկրի։</p>
            <p>Յայսմ ամի մեռաւ և  թագաւորն Վրաց, և նստուցին յաթոռ նորա զորդի նորա գԲագրատ, թագաւորեալ ի վերայ ամենայն աշխարհին ։</p>
            <p>Արդ ի յայսմ ամի թագաւորեաց Կոստանդին եղբայր Վասլին ի վերայ ամենայն աշխարհին Հոռոմոց։ Եւ եղև Կոստանդ այր բարի և աստուածասէր, ողորմած այրեաց և գերեաց, անյիշաչար ի վերայ ամենայն յանցաւորաց, վասն զի սա արձակեաց զամենայն բանտարկեալսն ի կապանաց և զկորստական , զոր արարեալ էր Վասիլն, հրամայեաց այրել հրով, զոր Վասիլ լի իսկ արարեալ էր իշխանօքն Յունաց, վասն ահի թագաւորութեանն գաղտ ի ծածուկ խեղդամահ արարեալ զփառաւորսն Յունաց. և կախեալ կային զգեստօքն ընդ փողիցն ի ճանկս երկաթիս. զոր տեսեալ Կոստանդին՝ լայր  զնոսա և հրամայեաց զնոսա թաղել և զտունն հրով ասաց այրել. և մեղադիր լինէր եղբօրն  եթէ «Երբ մահն առաջի կայ, այս է՞ր է չարաչար  վասն մարմնաւոր և անցաւոր կենաց»։ Եւ ինքն Կոստանդին խաղաղութեամբ կացեալ յաթոռ թագաւորութեան Հոռոմոց՝ քաղցրութեամբ հովուեաց զամենայն հաւատացեալս Աստուծոյ և կացեալ յաթոռ թագաւորութեանն զամս չորս, և մեռանէր բարի խոստովանութեամբ ի Քրիստոս Յիսուս և բարի յիշատակաւ գնաց առ հարս իւր. և սուգ մեծ լինէր աշխարհին՝ զրկեալ  թագաւորէն։ Եւ մինչդեռ կենդանի էր Կոստանդին, սա զդուստր իւր զԿուրազոյնի կին ետ Ռոմանոսի մեծի իշխանին, վասն զի որդի ոչ գոյր նոցա։ Եւ Ռոմանոսն նստեալ յաթոո թագաւորութեանն Հոռոմոց, և ամենայն երկիրն եկին նմա ի հնազանդութիւն։</p>
            <milestone unit="section" n="479"/><p>Իսկ ի թուականութեանս Հայոց յամի ՆՀԹ զօրաժողով արար թագաւորն Հոռոմոց Ռոմանոսն զամենայն զօրսն Յունաց աշխարհին և խաղայր հասանէր բազմութեամբ ի վերայ աշխարհին Տաճկաց և եկեալ բանակեալ ի վերայ ամուր բերդին, որ կոչի , մերձ ի  քաղաք. և ժողովեցան զօրքն Տաճկաց անթիւ բազմութեամբ և եկին ի վերայ թագաւորին Ռոմանոսի։ Եւ թագաւորն զարհուրեալ լինէր և ոչ համարձակէր ելանել ի պատերազմ ընդ զօրսն Տաճկաց, վասն որոյ և զանգիտեալ երկեաւ, զի թուլամորթ էր և տկար և յոյժ չարաբարոյ և կարի հայհոյիչ ուղղափառ հաւատոյ. և յաղագս այսորիկ զօրքն ոչ էին ընդ նմա միաբան և խորհէին զի ի ժամ պատերազմին թողցեն զնա ի մէջ զօրացն Տաճկաց և ինքեանքն զերեսս  ի պատերազմէն, զի սատակեսցի անօրէն թագաւորն։ Յայնժամ մի ոմն իշխան ի զօրաց իւրոց, որ կոչէր Ապուքապայն, որ յառաջն վրանապահ էր լեալ Դաւթի կիւրապաղատին Վրաց, սորա ազդ արարեալ թագաւորին զնենգութիւն զօրացն. և զայս լուեալ թագաւորն և երկեաւ յոյժ և յարուցեալ լինէր փախստական ի գիշերի հանդերձ մեծամեծօք իւրովք։ Եւ լուեալ զայս զօրքն Տաճկաց յարձակեցան զհետ զօրացն Հոռոմոց և արարին սաստիկ կոտորածս իբրև քսան հազարաց. և ցրուեցան զօրքն Հոռոմոց մի առ մի ընդ երեսս ։ Եւ զկնի չորեքտասան աւուր շինական ոմն ի քաղաքէն Կուրիսոյ գտանէր զթագաւորն Ռոմանոս անկեալ ի մէջ ծառոցն և կայր  իբրև զմեռեալ ի ցրտոյն. և թողեալ զգործս իւր տարաւ զնա ի տուն իւր և դարմանեալ զնա էած ի կենդանութիւն և ոչ գիտէր թէ ով ոք իցէ. և յետ աւուրց եհան արձակեաց զնա զհետ արանց։ Եւ հասեալ ի Մարաշ քաղաք, ժողովեցան առ նա մնացեալ զօրքն և տարան զնա ի Կոստանդնուպօլիս։ Իսկ զկնի աւուրց ինչ  կոչեաց Ռոմանոս զայրն զայն և արար զնա տէր ամենայն  Կուրիսոյ, մեծաւ պարգևօք յուղարկեաց զնա ի տուն իւր մեծաւ գոհութեամբ։</p>
            <milestone unit="section" n="480"/><p>Դարձեալ ի վերանալ Հայոց թուականութեանս ամին ՆՁ մեռանէր ամիրայն Ուրհայոյ քաղաքին, որում անուն ասէին Շէպլ։ Յայնմ ժամանակին նստէր յՈւրհայ երկու ամիրայ, Շէպլն և Ուտայրն. և կայր ի քաղաքն Ուրհայոյ երեք կլայ, երկու կլայն և երկու բաժին քաղաքին՝ Շէպլային էր, և մէկ կլայն և մէկ բաժին քաղաքին՝ Ուտայրին էր։ Եւ երկոքեանն ունէին խորհուրդ զմիմեանս կորուսանել։ Եւ յաւուր միում Ուտայրն զՇէպլն ի ճաշ հրաւիրեաց. և հանեալ զնա արտաքոյ քաղաքին, որ կոչի Արճիճի վանք, ուր քարէ սիւն կայ հանդէպ կլային, և դրեալ էին երկոքեանն իւրաքանչիւր զօրս ի քմին գաղտ ի միմեանց։ Եւ յորժամ Շէպլն ազդ արար զօրաց իւրոց սպանանել զՈւտայրն, հասին վաղվաղակի զօրքն Ուտայրայ և սպանին զՇէպլն։ Եւ արար Ուտայր ժողով ի վերայ աւագ կլային Շէպլայ և կամեցաւ պատերազմաւ առնուլ զնա։ Եւ էր Սալման ոմն բերդապահ վերին կլայն. և նեղեաց զՍալմանն Ուտայր սաստիկ պատերազմաւ. և անճարեալ Սալմանն և առաքեաց առ Նսրտօլ, որ էր մեծ ամիրայն Տաճկաց, որ նստէր ի Մուփարղին, և տայր զկլայն Ուրհայոյ ի նա. և Նսրտօլ առաքեաց ի կլայն Ուրհայոյ զՊայէլ ռայիսն հազար ձիաւորով և տարաւ զՍալման առ ինքն կնաւն և որդւովքն, և արար իւր մեծ պարգևք։ Իսկ Ուտայր այլ ինչ ոչ կարաց առնել, այլ նենգութեամբ միաբանեցաւ ընդ Պայէլ ռայիսն և գաղտ խորհէր սպանանել զնա. զոր իմացեալ Պայէլն և մինչ էին ի գինարբուսն արտաքոյ քաղաքին, սպանանէր զամիրայն Ուտայր և տիրեաց ամենայն քաղաքին Ուրհայոյ։ Յայնժամ կինն Ուտայրայ յորժամ տեսաւ՝ թէ սպանաւ Ուտայր, քաշապէս յարեաւ ի վերայ Պայէլին և կապեաց սեաւնշանակ և մտաւ ճիչկան յամենայն ազգն Արապկաց և ասէր՝ թէ «Թուրք ազգն եկին առին զհայրենի քաղաքն Արապկաց, և ըսպանին զայրն իմ՝ զամիրայն Ուտայր»։ Եւ այսու արար ժողովս բազումս, և յարուցեալ գայր ի վերայ Պայէլին. զոր իմացեալ Նսրտօլ՝ գայ բազում զօրօք ընդդէմ Արապկաց. և գնաց կինն Ուտայրայ ընդդէմ Նսրտօլայ և սաստիկ պատերազմաւ դարձուցանէր զնա ի փախուստ, և ինքն գայր իջանէր ի վերայ Պայէլ ռայիսին և արար ի վերայ կլային ահագին պատերազմ։ Եւ անճարեալ Պայէլն, ելս իրացն ոչ գտանէր, յուղարկեալ առ Նսրտօլ և ծանուցանէր զվտանգն իւր և ասէր, թէ «Ի նեղութիւն կամ ես և ամենայն Քրթաստան»։ Ապա անճարեալ Նսրտօլ առաքեաց զՍալման ի կլայն Ուրհայոյ և տարաւ զՊայէլն ի քաղաքն իւր ի Մուփարղին. և կինն Ուտայրի ոչ դադարէր զամենայն աւուրս պատերազմել ընդ Սալման։ Յայնժամ ձանձրացեալ ի նմանէ Սալմանն և առաքեաց ի Սամուսաթ առ Մանիակ իշխանն Հոռոմոց, որ անուանեալ կոչէին Գէորգ. գրեաց առ նա Սալման և ասէր. «Եթէ առցես ի Հոռոմոց թագաւորէն ինձ իշխանութիւն և գաւառս, ես տաց զՈւրհա ի ձեռս քո»։ Զոր լուեալ Մանիկայ յոյժ ուրախ լինէր և խոստացաւ նմա մեծաւ երդմամբ, զի ի թագաւորէն Հոռոմոց կատարեսցէ իւր զամենայն, զոր ինչ խնդրեաց և տալ նմա հայրենիս և իշխանութիւնս և որդւոց իւրոց։ Եւ յայնժամ կոչեաց Սալման զՄանիակ և երետ զկլայն Ուրհայոյ ի նա։ Եւ գայ Մանիակն չորս հարիւր արամբք և ի գիշերի գաղտ գայր ի դուռն կլային. և ազդ արարին Սալմանին զգալն Մանիկայ. և Սալման առեալ ի ձեռս իւր զբանալիս կլային և ելանէր առ Մանիակ՝ երկիրպագանէր նմա և տայր զկլայն ի նա, և ինքն ի նոյն գիշերի առեալ զկինն և զորդիսն իւր անցանէր ի Սամուսաթ։ Եւ իբրև լուան զգալն Մանիակայ ազգն Տաճկաց՝ բազում և ահագին պատերազմ յարուցին ի վերայ Մանիակայ և ժողովեցան ի վերայ Ուրհայոյ անթիւ ժողովս, բախեցին ազգն Տաճկաց և ելան ի քաղաքէն։ Իսկ Ասորիքն ամրացան ի մեծ եկեղեցին ի սուրբն Սոփի. և զի վասն կանանցն իւրեանց և բազում ոսկւոյն և արծաթոյն ոչ համարձակեցան մտանել ի կլայն, զի մի՜ յափըշտակեսցին ի նոցանէն, զի յետ սակաւ մի աւուրց հրով այրեցան բազումք ի նոցանէ և ամենայն ստացուածքն իւրեանց. և մնացեալքն փախըստական անկան ի կլայն առ Մանիակն և ապրեցան։ Վասն զի պատերազմ մեծ յարուցին Տաճկունքն ի վերայ եկեղեցւոյն սրբոյն Սոփիայ, վասն զի ի հիւսիսական կողմանէն մեքենայ եդին և ուժդին հարկանէին զեկեղեցին, մինչ ի հիմանց խախտեալ եղև. և ապա հուր ձգեալ ի ներս, այրեցին զբազումս. և անթիւ ստացուածք և մթերդ ամենայն բազմութեան քաղաքին այրեալ լինէր։ Եւ զկնի այսորիկ դղրդեցաւ ամենայն տունն Տաճկաց և գային ի վերայ Մանիկայ. և Մանիակ չորս հարիւր արամբք կայր ի հանդէս մեծ նահատակութեան ի կլայն Ուրհայոյ. և մեծամեծք ամիրայքն յիւրաքանչիւր քաղաքացն հասանէին ի քաղաքն Ուրհա, Եգիպտոս և ամենայն աշխարհքն Բաբելացւոց։ Եւ ահա գայր Շէպլն ի Խառանայ, այն որ զխոցն էառ ի ծառայէն Մանիակայ ի յՈւզառ առնէն, որ թղթաւորի պատճառանօք յանկասկածս գնաց, իբրև մօտեցաւ, հարաւ ի վերայ ամիրային և ճկռովն հարկանէր զուսովն և ինքն որպէս զարծուի ի քաղաքէն խանդակն հասեալ անկանէր, իսկ ծին ի սաստիկ խոցուածոյն սատակեալ լինէր։ Գայր և Սալեհ ամիրայն ի Հլպայ, և Մեմուտն ի Դէմշկայ, Մահմէտն ի Հէմսայ, Ազիզն ի Մսրայ, Ալին ի Մընպիճայ, Ապոլայն ի Բաղդատայ, Խուրէշն ի Մօսլայ, Նսրտօլն ի Մուփարղինայ, Ալին ի յԱմթայ, Պշարայն ի ճըզիրայոյ, Ահմատն ի Խլաթայ, Զուրայն ի Բաղիշոյ, Հուսէնն՝ ի Հերայ, Կուտանն՝ ի Սաղամաստայ, Ահին ի յԱրզունէն, Ահվարն ի Տիզբոնէ, Ահլուն ի Պասարայոյ, Վրէայնն ի Կերկեսերոյն, Շահվարն ի նսեպոյն և այլ ևս քառասուն ամիրայք. որ ժողովեցան ի վերայ կլային Ուրհայոյ և զամենայն ժամանակն ամառնային նեղէին զկլայն մեծաւ պատերազմաւ։</p>
            <p>Եւ յետ բազում աւուրց կամեցան Տաճկունքն հրով այրել զամենայն քաղաքն և գնալ զոր բնակիչք քաղաքին մեծաւ աղաչանօք և կաշառօք թափեցին յայրելոյ զքաղաքն և ասացին՝ եթէ Հոռոմք ի մէջ Տաճկացն ոչ կարեն պահել իւրեանց քաղաք, առ սակաւ մի ժամանակ թողուն և փախչին, և դառնայ ամենայն մարդ ի տուն իւր։ Եւ հաճոյ թուեցաւ բանս այս ի լսելիս ամենայն մեծամեծացն Տաճկաց։ Եւ յետ բազում նեղութեանցն և պատերազմացն գնացին ամենայն զօրքն Տաճկաց ի գաւառս իւրեանց. և Մանիակն կայր անդադար ի պատերազմն ի կլայն Ուրհայոյ. և գաւառացիքն ոչ դադարէին զտիւ և զգիշեր պատերազմել ընդ Մանիակն։ Իսկ Մանիակն և ամենայն արքն որ ընդ Մանիակովն՝ կային ի մեծ նեղութեան, վասն գի հատաւ կերակուրն ի կլայէն, տնա մուտ լեալ ի քաղաքն և գտանէին իւրեանց կերակուրս։ Յայնժամ առաքեաց թագաւորն և տարաւ զՍալմանն և զորդիսն իւր և արար զնոսա փառաւոր իշխանս և տայր նոցա գաւառս, և եղեն քրիստոնեայք. և ամ յամէ թագաւորն զօրս առաքէ յՈւրհա և շինեաց յիւր անուն բերդ և անուանեաց զնա Ռոմանապօլիս։ Իսկ գաւառաց Արապիկքն յոյժ նեղութիւն արկանէին զզօրսն Հոռոմոց ի Սամուսաթայ ճանապարհին մինչև ի յՈւրհա. և ամ յամէ անթիւ կոտորած լինէր քրիստոնէիցն, որ ոչ բաւէ բերան պատմել, զի որպէս զքարակոյտս երևէին ոսկերք անկելոցն. և Մանիակն կայր ի մեծ վտանգի։ Եւ զկնի այսորիկ թագաւորն Ռոմանոս խորհեցաւ շալկով հաց արկանել ի քաղաքն։ Եւ գային ի գիշերի վաթսուն հազար Հոռոմ կոնդորածք, անցան ընդ Եփրատ գետն և գային ի յՈւրհա, իսկ այլ շէն ոչ գոյր ի գաւառն Ուրհայոյ, բայց միայն Լտարն. յորժամ հասին ի Պարսուր, հարաւ Շիպիպն ի վերայ նոցա և մինչև ի Դեսնաձորն կոտորեաց զվաթսուն հազար կոնդորատսն. և այսպիսի նեղութեամբ կայր Ուրհա, մինչև զօրացաւ քաղաքն և յաղթահարեաց զթշնամիսն. և արար ընդ նոսա սէր, և եղև խաղաղութիւն ի վերայ Ուրհայոյ, և դադարեալ եղև հալածանք քրիստոնէից։ Այս ամենայն եղև ի թագաւորութեան Աշոտոյ Բագրատունւոյ և ի հայրապետութեանն Տէր Պետրոսի Հայոց կաթողիկոսի։ Եւ յաւուրս Տուղրիլ Սուլթանին Պարսից տէրութեանն առաւ ի Տաճկաց քաղաքն Ուրհա։ Իսկ յետ այս ամենայն անցիցս և նեղութեանցս և չարչարանացս, զոր կրեաց քաջն Մանիակ, փոխեաց զնա Ռոմանոս և տայ զՈւրհա Ապուքապայ վրանպահուն Դաւթի Կուրապաղատին։</p>
            <milestone unit="section" n="481"/><p>Իսկ ի փոխել թուկանութեանս Հայոց տումարի յամս ՆՁԱ եղև սով սաստիկ ընդ ամենայն երկիր, և բազումք ի մարդկանէ մեռանէին յերեսաց սովոյն, և բազումք վաճառէին զկանայս և զորդիս իւրեանց յաղագս կարօտութեանց հացի. և ի բարկութենէ նեղութեանցս ընդ խօսելն ելանէր հոգին ի մարդոյն։ Եւ այսպիսի օրինակաւ մաշեցալ երկիր ի սովոյն։</p>
            <milestone unit="section" n="483"/><p>Դարձեալ ի թուականութեանս մերում յամս նՁԴ մեռաւ Ռամանոս թագաւորն դաւով նենգութեամբ ի թագուհւոյն իւրմէ։ Քանզի դեղ մահու արբուցանէր անօրէնն թագաւորին և լուծանէր ի կենաց. և նստեալ լինէր յաթոռ թագաւորութեան Յունաց Միխայէլն հրամանաւ թագուհւոյն իւրոյ՝ դստերն Կոստանդեայ։</p>
            <p>Յայսմ ժամանակի մեռանէր արքայն Դաւիթ՝ որդին Սենեքարիմայ արքային Հայոց, և տայ զիշխանութիւնն հայրենեաց իւրոց ի յեղբայրն իւր յԱտոմ, որ էր Ատոմս լցեալ առաքինութեամբ և արդարութեամբ և սուրբ վարուք ի Քրիստոս Յիսուս, լցեալ հեզութեամբ և քաղցրութեամբ, ողորմած ի վերայ տառապելոց, դարմանիչ աղքատաց և յոյժ սիրելի կրօնաւորական դասուն, և շինող եկեղեցւոյ և բազմացուցիչ վանորէից։</p>
            <milestone unit="section" n="484"/><p>Արդ ի յամս և ի թուականութեանս Հայոց ՆՁԴ խաղացեալ բազում զօրօք Տաճկաց և գային ի վերայ Ուռհայոյ. և անցան յայնկոյս մեծ գետոյն Եփրատայ, սրով և գերութեամբ աւար հարկանէին զամենայն երկիր. և բազում քրիստոնեայք վարեցան ի գերութիւն յաշխարհն Տաճկաց. կոտորեցին զԱլարն և զՍևերակ և զամենայն աղբերակունսն և զջրագնացս նորա լցին արեամբ. և յայնքան սաստիկ կոտորածէն հոսեալ լինէր երկիրն յարենէ քրիստոնէիցն։ Յայսմ ամի ժողովեցան զօրքն Հոռոմոց և գային ի վերայ Տաճկաց. և էր զօրավար եղբայր Միխայլին՝ թագաւորին Յունաց. և հեծելոց բազմութեամբն հասանէր մինչև ի քաղաքն Մելտենի. և զարհուրեալ եղև և ոչ ելանէր ընդ զօրսն Տաճկաց ի պատերազմ։ Եւ լուեալ զայս զօրացն Տաճկաց դարձան յաշխարհն իւրեանց։ Այսպէս արարին և զօրքն Հոռոմոց և ոչ իշխեաց մտանել յաշխարհ Տաճկաց, այլ դարձան խաղաղութեամբ մտանել յաշխարհն իւրեանց, և ի դառնալն առաւել աւար արկանէին քրիստոնէից քան զզօրսն Տաճկաց։</p>
            <milestone unit="section" n="485prophecy"/><p>Յայսմ տումարիս և ի թուականութեանս Հայոց ՆՁԵ խաւարեցաւ արեգակն ահաւոր և սոսկալի տեսլեամբ։ Վասն զի՝ զոր օրինակ եղև խաւարեալ ի խաչելութեանն Քրիստոսի, նոյն  ծածկեաց ըզլոյսն իւր և խաւար զգեցաւ. և լուսաւորքն աշխարհիս ի մութն և սեաւ դարձան, և ամենայն երկինք իբրև զկամար կամար կապեցաւ խաւարաւն. և եղև սևացեալ արեգակն ի միջօրէի, և ամենայն աստեղքն առ հասարակ երևէին որպէս ի մէջ գիշերի։ Եւ սաստկացաւ խաւարն և մութըն, և գոչեաց առ հասարակ ամենայն արարածք, և հնչեցին ամենայն լերինք և բլուրք, և դողաց սասանելով լերինք և ամենայն ապառաժք, և երերալով ծփայր համատարած մեծ ծովն Ովկիանոս և սուգ առեալ լայր զամենայն որդիս մարդկան։ Եւ եղև ի տեսանել զայս ամենայն որդւոց մարդկան, ահաբեկեալ լինէին յերկիւղէն որպէս մեռեալ։ Յայնժամ լայր որդի առ հայր իւր և լայր հայր ի վերայ . տղայք զարհուրեալք ի յահէն անկանէին ի գիրկս ծնողացն. մարքն աղետեալ սաստիկ  իբրև հրով՝ լային զտղայս իւրեանց։ Եւ այսպէս ահաբեկեալ կային ամենայն արարածք և յերկիւղէն պաշարեալ կային և ելս իրացն ոչ գտանէին, ընդ սոսկալի նշանն զարհուրեալ հիանային և ահաբեկեալ կային առհասարակ։ Յայնժամ Տէր Պետրոս  Հայոց և թագաւորն Յովհաննէս յուղարկեալ արք փառաւորք առ սուրբ հայրապետն Հայոց Յովհաննէս, որ կոչէին Կոզեռն, զի ի նմանէ գիտասցեն զմեկնութիւն մեծ նշանին. զի էր այր սուրբ և սքանչելի ճգնութեամբ զարդարեալ, և մեկնիչ հին և նոր Կտակարանացն Աստուծոյ, լցեալ վարդապետական շնորհօք։ Իսկ որք առաքեցան առ վարդապետն Հայոց, Գրիգոր Մագիստրոսն որդին Վասակայ և  մեծն Սարգիս և այլք ոմանք յազատաց տանն Հայոց և այլք ի քահանայիցն, զի  ահաւոր նշանին գիտասցեն։ Եւ եղև իբրև գնացին առ վարդապետն Հայոց, գտանէին զնա՝ զի դարձեալ կայր ի գետինն երեսք ի վայր ի  տրտմութեան, և թացեալ լինէր արտասուօք զգետինն. և ի սաստկութենէ լալոյն և ի դառն հառաչանաց, որ ելանէր ի բերանոյ նորին, ոչ ոք իշխէր ինչ հարցանել ցնա. վասն զի տեսանէին զնա ի խորին սուգս և յահագին տրտմութիւնս, և անդադար հեղոյր զարտասուսն և կոծէր զկուրծսն իւր։ Եւ յայնժամ նստան իշխանքն Հայոց մերձ  և զվեց  աւուրն ոչինչ համարձակեցան խօսել և հարցանել վասն ահաւոր նշանին, և լային առհասարակ ամենայն եկեալքն առ նա։ Յայնժամ իբրև ետես վարդապետն Հայոց զողբումն ամենայն եկելոցն, բացեալ զբերանն իւր՝ սկսաւ խօսել հառաչանօք և բազում արտասուօք և սկսաւ լալ զամենայն ազգս հաւատացելոց, լայր և զկարդ քահանայական և զեղծումն սրբութեան սրբոյ խորհրդոյն, լայր և զեկեղեցի Աստուծոյ և զքակտումն  որ ի նմա ծածկեալ կան աստուածեղէնքն։ Եւ սկսաւ այսպէս ասել ցիշխանսն Հայոց, «Ով փառաւոր որդիք իմ, լուարուք զբանս զայս ի վիրաւոր և ի վշտագնեալ Յովհաննիսէ. զի ահա այսօր լցան հազար ամ չարչարանաց Քրիստոսի խաչելութեանն և արձակմանն , զոր կապեալ էր զնա Փրկիչն ի Յորդանան գետ, զոր յառաջին նշանէն ցուցաւ մեզ յառաջ քան չորեքտասան ամն զոր ասացաք, և  դարձեալ երկրորդեաց, զի նախ երկինք պատառեցաւ և երկիրս մթացաւ։ Եւ ահա յայսմ ամի լուսաւորքդ խաւարեցան և ամենայն արարած, վասն զի յայսմ հետէ ամենայն ազգք հաւատացելոց Քրիստոսի ի խաւար շրջելոց են. զի այսուհետև խաւարին  եկեղեցւոյ Քրիստոսի յամենայն ազգաց հաւատացելոց, թուլանան ի պահոց և յաղօթից, պակասին յոյս հանդերձելոց, երկիւղ դատաստանին Աստուծոյ արհամարհի, բառնայ ճշմարիտ հաւատք յամենայն ազգաց, տկարանայ աստուածպաշտութիւն, ատեն զպատուիրանն Աստուծոյ, դիմադարձ լինին բանից սուրբ Աւետարանին Քրիստոսի. ամենայն ոք հակառակ գտանին սրբոց պատուիրանաց Աստուծոյ, արհամարհեն զբանս սուրբ վարդապետացն, անգոսնեն և ըզհրամանս կանոնաց սրբոց հայրապետացն, և այնու բազումք անկանին ի բարձրութենէ հաւատոց և ատեն զդրունս սուրբ եկեղեցւոյ, և ի ծուլութենէ պահոց և յաղօթից՝ կուրանան յաստուածպաշտութեանցն. բազումք մտանեն ընդ լծով անիծից, վասն զի ոչ  խրատու աստուածեղէն բանիցն սուրբ առաշնորդացն։ Որդիք անիծանին ի ծնողաց իւրեանց առ ի յոչ հնազանդութենէ զաւակաց, ծնողքն չարչարին ի ծնընդոց իւրեանց. ցամաքեսցի գութ սիրոյ բարեկամաց ի հարց և ի զաւակաց։ Եւ ահա յայսմհետէ բազում հերձուածք մտանեն յեկեղեցի  ի ծուլութենէ հայրապետացն, վասն զի թուլամորթին և տկարանան և հաւատոյ քննութիւն ոչ առնեն և կան յիմարեալք։ Յաղագս արծաթոյն թողուն ի բաց զհաւատն, և պակասին օրհներգութիւնք ի տանէն Աստուծոյ, երկիւղն և ահ սոսկալի դատաստանին Աստուծոյ յաւուրն ահաւորի որ լինելոցն է՝ փարատեալ խափանին յամենայն մտաց. մոռանան զհատուցումն արդարոցն և մեղաւորացն, վասն զի մեղսասէրք և ցանկացողք լինելոց են չար ճանապարհին, փափաքանօք երթան ի մեղաց ժողովարանն, զի ահա ի թագաւորաց և յիշխանաց և յառաջնորդաց ապականելոց է երկիր։ Առաջնորդքն և իշխանքն լինելոց են կաշառասէրք և ստախօսք և սուտերդմունք և ի ձեռս կաշառացն թիւրեն զդատաստանս իրաւանցն աղքատին, և յաղագս այսորիկ առաւել բարկանայ Աստուած ի վերայ նոցա, զի զառաջնորդութիւնն և զիշխանութիւնն ընդ երեսաց վարեն և ոչ ըստ Աստուծոյ. և տիրեալ իշխանաբար ի վերայ վիճակին և ոչ ահիւն Աստուծոյ հովուել և ուսուցանել, որպէս պատուիրեաց սուրբ առաքեալն Պօղոս։ Իշխանք և դատաւորք պոռնկասէրք առաւել քան աստուածասէրք և ատեցողք լինին սուրբ ամուսնութեան և փակին ընդ  ախտին և սիրեն զկորուստ նմանեաց իւրեանց, մեծարեն զմատնիչսն և զգողսն, յափշտակեն անիրաւաբար զաշխատողաց զինչսն, անողորմ ի վերայ  դատաստանացն։ Որդեակք իմ, ահա յայսմ հետէ ի հակառակութենէ առաջնորդաց փակելոց են դրունք սուրբ եկեղեցւոյ և վերանան սրբութեան կարգք յամենայն ազգէ. և յաղագս արծաթսիրութեան տան ձեռնադրութիւն բազում անարժանից և զամենայն պղծեալսն ածեն ի կարգ քահանայութեան. և յայնժամ պատարագի Քրիստոս ի ձեռն անարժան քահանայիցն և բազումք անարժանութեամբ հաղորդին ի նմանէ, ոչ եթէ ի փրկութիւն այլ ի դատապարտութիւն և ի կորուստ հոգւոյն։ Եւ ուր ուրեք կայ ճշմարիտ պատարագող Քրիստոսի սուրբ Խորհրդոյն , որ ի  նոցա ողորմի Աստուած աշխարհի։ Որդեակք, զսուրբսն և զառաքինիսն վիրաւորեն և զանարատն դարձուցանեն ի քահանայութենէ առ ի չունելոյ արծաթ, ոչ տան զձեռնադրութիւն։ Եւ որպէս ասացաք՝ յառաջ քան զչորեքտասան ամն ի լինելոյ միւսումն նշանին, եթէ պակասին բազումք ի հաւատոց աստուածպաշտութեանց, վասն զի բազումք ի քահանայից և ի կրօնաւորաց թուլամորթին ի կրօնից իւրեանց, լինելոց են ցանկասէրք, ախտից փափագողք, որոճալով որոճեն զերգս դիւական. կրօնաւորքն փախչին յանապատէն և ատեն զսուրթ երամս ճըգնաւորացն և զվարս առաջին կրօնաւորացն ատեալ անարգեն. լինիցին խանգարիչք կարգաց և կրօնից, փախչին ի ձայնէ սաղմոսերգութեանցն Աստուծոյ։ Այս ամենայն լինելոց է, որդեակք իմ.  այս յղփանան առաջնորդք աշխարհի արծաթսիրութեամբ և զամենայն անկեալս և զորոշեալս ի շնորհաց Որդւոյն Աստուծոյ յառաջ կոչեն և ածեն զնոսա ի կարգս քահանայական և զամենայն մերժեալսն գլուխ և առաջնորդ կացուցանեն ի վերայ ժողովրդեանն Աստուծոյ. և ոչ գիտեն զինչ գործեն, վասն զի կուրանան ի սաստկութենէ արծաթսիրութեանն։ Եւ առաւել ունիմ ասել զայս. զի ահա յայսմհետէ մեծաւ խոցմամբ վիրաւորելոց է Քրիստոս յանարժան քահանայիցն, քան զխաչիլն և զչարչարիլն ի Հրէից. զի պակասն ի նոցանէ վճարելոց է ի սոցանէ, և լսելոց է՝ եթէ «Ընկեր, վասն որո՞յ մտեր յայս հարսանիսս»։ Յայնժամ կապեալ ոտիւք և կապեալ ձեռօք հանեն զնա ի խաւարն արտաքին և զոր ՝ կուտի կորստեամբ ի վերայ նորա։ Որդեակք իմ, ահա այս ամենայն լինելոց է ի յետին ժամանակս. զի արձակեցալ սատանայ ի հազար ամէ կապանացն, զոր կապեաց Քրիստոս խաչիւն իւրով. և երևեսցին ճշմարիտ հաւատացեալքն Քրիստոսի՝ կալով ընդդէմ նորա ի պատերազմն, զի ունի  ընդ սուրբսն, որք պատուիրանաւն Աստուծոյ պահպանեալ կան ի կարգս ճշմարիտ խոստովանութեան Քրիստոսի Աստուծոյ , որք կան յազգս ազգս։ Այսուհետև լինին յարձակմունք այլազգեաց՝ պիղծ զօրքն Թուրքաց անիծեալ որդւոցն Քամայ ի վերայ ազգաց քրիստոնէից, և ի սուր սուսերի մաշի ամենայն երկիր. սովով և գերութեամբ անցանէ ամենայն ազգ հաւատացելոցն Քրիստոսի. յանմարդ դառնան բազում գաւառք, բառնալոց է  սրբոց յերկրէ, քակտին բազում եկեղեցիք ի հիմանց, խափանեսցի խորհուրդ խաչին Քրիստոսի. ի բազմանալ անօրէնութեանցն խափանին տօնախմբութիւնք սրբոցն։ Գրգռին որդիք ընդ , ատեցողք լինին հարք առ որդիս, յարիցեն եղբարք ի վերայ միմեանց, սպանութեամբ և արեան հեղութեամբ ջանան կորուսանել զիրեարս, ուրանան զգութ և զսէր , ցամաքեսցի արիւն եղբայրութեան նոցա, և այսպիսի գործովք հաւասարակից լինին անօրինացն. և յազգաց անօրինաց ծփի երկիր, և ցօղ արեան զգենուն բոյսք անդաստանաց, և զամս վաթսուն սրով և գերութեամբ աւերելոց է երկիր։ Եւ յայնժամ ելցեն ազգն արիականք, որք են Փռանգ, և բազմութեամբ զօրօք առցեն զսուրբ քաղաքն Երուսաղէմ, և ազատի  սուրբ գերեզմանն Աստուածընկալ։ Եւ զկնի այսորիկ զամս յիսուն տագնապի երկիր ի զօրացն Պարսկաց սրով և գերութեամբ, և ևթնապատիկ առաւել քան զորս  կրեցին հաւատացեալք, և ահաբեկին ամենայն ազգք հաւատացելոց Քրիստոսի. և ի բազմութենէ նեղութեանցն յուսահատին զօրք , բազում անցումն և կոտորած կրեն ի յազգէն Պարսից. և ընտիր ընտիրս ի քաջ զօրականացն խողխողեն սրով և գերութեամբ, մինչև ի փրկութենէ յուսահատին զօրքն Հռովմայեցւոց ։ Եւ  ամացն սկիզբն առնուն ի զօրանալ առ սակաւ սակաւ և ուր ուրեք լինի մնացեալ յառաջին գնդէն, և ամ յամէ յառաջ գան և հաստատին իբրև տեղապահ գոլով աշխարհաց և գաւառաց։ Յայնժամ որպէս ի քնոյ զարթուցեալ լինի թագաւորն  և հասանէ որպէս  ի վերայ զօրացն Պարսից ահագին բազմութեամբ՝ որպէս զաւազ առ եզր ծովու, ելցէ որպէս զհուր բորբոքեալ, և յահէ նորա դողան ամենայն արարածք, և Պարսիկք և ամենայն զօրք այլազգեացն արասցեն զփախուստ իւրեանց յայնկոյս մեծ գետոյն ։ Եւ յայնժամ թագաւորն Հռոմայեցւոց տիրելով տիրէ ամենայն աշխարհի զամս բազումս. և նորոգումն առնու ամենայն երկիր և շինութեան հիմն  և այնպէս նորանայ որպէս զկնի ջրհեղեղին. բազմանան ծնունդք մարդկան և անասնոց, բղխեսցեն աղբևրք զգնացս ։ Պտղաբերին անդաստանք առաւել քան . և այնուհետև անկանի սով ի յաշխարհն Պարսից զբազում ամս, մինչև յարձակեալ զմիմեանս ուտիցեն. և յահէ զօրութեան թագաւորին Հռովմայեցւոց բազում իշխանք Պարսից ելցեն ի քաղաքաց և ի գաւառաց իւրեանց և առանց պատերազմի զփախուստ արասցեն յայնկոյս Ջահուն գետոյ, և զամենայն ժողովս մթերից իւրեանց զամաց բազմաց՝ զոսկւոյ և զարծաթոյ և զամենայն բազմութիւն գանձուցն որպէս զհող կամ զքարակոյտս  առցեն յաշխարհէն Պարսից և բարձեալ տարցեն յաշխարհն Հռովմայեցւոց. և զամենայն մանկունս և զաղջկունս և զկանայս տարցեն ի գերութիւն յաշխարհն Հռոմայեցւոց. աւերակս և անմարդ լինելոց է տունն Պարսից ի զօրացն Հռոմայեցւոց և հաստատի ամենայն իշխանութիւն երկրի ի ներքոյ ձեռին թագաւորին Հռոմայեցւոց»։ Զայս այսպէս ասաց սուրբ վարդապետն Յովհաննէս և արձակեալ յուղարկեաց զիշխանսն Հայոց խաղաղութեամբ, և գնացին յաշխարհն իւրեանց։</p>
            <milestone unit="section" n="485"/><p>Յայսմ ժամանակի զօրաժողով արար իշխանն Հայոց Գանձի և գընացեալ էառ զքաղաքն Բերկրի յարևելս՝ ի Պարսից և կոտորեաց առհասարակ զամենայն քաղաքն և ի սուր սուսերի մաշեաց զօրսն Տաճկաց. և զբազում աւուրս պատերազմեցաւ ի վերայ կլային և ի մեծ վըտանգ էարկ զնոսա. և բազումք սատակեալ լինէին ի ջրոյ։ Եւ այսպիսի պատերազմաւ անհոգացեալ կային զօրքն Հայոց և էին ի մեծ գինարբութեան. և Խտրիկն, որ է ամիրայ քաղաքին Բերկրոյ, և սորա տեսեալ զանպատրաստութիւն զօրացն Հայոց, գրեաց ի քաղաքակիցսն իւր գալ ի յօգնութիւն իւր։ Եւ արարին ժողով այլազգիքն և եկեալ գտին զնոսա անպատրաստս. և ընդ առաւօտն յարձակեցան ի վերայ քրիստոնէիցն զօրաց և արարին սաստիկ կոտորածս զնոսա. և սպանաւ յաւուրն յայնմիկ մեծ իշխանն Հայոց Գանձի, և մնաց Տաճատ ի տան հայրենեաց իւրոց. որդի նորա և Գանձի և ամենայն զօրքն իւր անցին ի քաղաքին Բերկրի։</p>
            <milestone unit="section" n="486"/><p>Իսկ ի փոխել թուականութեանս Հայոց յամս ՆՁԶ յարուցեալ Տէր Պետրոս կաթուղիկոսն Հայոց յաթոռոյ իւրմէ ծածկաբար և գնաց ի Վասպուրական խռովութեան աղագաւ, զի թագաւորն և ամենայն նախարարք և ազատագունդք զօրքն Հայոց ոչ լինէին ունկնդիր աստուածային պատուիրանացն։ Եւ եղև Տէր Պետրոս ի Վասպուրական զամս չորս. և կացեալ էր ի Ձորոյ վանքն, զոր շինեալ էր սուրբ հայրապետն Ներսէս. և անչափելի տրտմութիւն եղև աշխարհին Հայոց ի թողուլն նորա զաթոռ հայրապետութեանն։ Եւ յայնժամ թագաւորն Յովհաննէս և ամենայն նախարարք Հայոց գրեցին նենգութեամբ թուղթ առ Տէր Պետրոս՝ լինել ունկնդիր ամենայն հրամանաց նորա և ականջալուր լինել ամենայն լուսաւոր վարդապետութեան նորա. գրեցին զայս հանդերձ մեծամեծ երդմամբ և զիշխանսն Հոռոմոց, որք եկեալ էին կողմնապահք՝ կացուցանէին զնոսա միջնորդս։ Եւ լուեալ Տէր Պետրոս ստութեան երդմանց նոցա և դառնայր յաթոռ իւր։ Եւ եղև յորժամ մտանէր ի քաղաքն Անի, հրամանաւ թագաւորին Յովհաննէսի արգելական արարին զՏէր Պետրոս զտարի մի և զամիսս հինգ. և առաքեաց թագաւորն ի վանքն ի Սանահին և ետ բերել զմեծն Դէոսկորոս զհայր վանիցն։</p>
            <p>Եւ եկեալ նա և կացեալ հակառակ Տէր Պետրոսի. և նստուցին զնա կաթողիկոս յաթոռ հայրապետութեանն Հայոց զտարի մի և զամիսս երկու, և ոչ ըստ Աստուծոյ հրամանացն. և ահա կարի յոյժ խաբեալ եղև մեծ հռետորն Դէոսկորոս և կորոյս զայնչափ պատիւն՝ զոր ունէր, և ոչ ոք էր որ ընդունէր զձեռնադրութիւն նորա որպէս օրէն է սուրբ Աթոռոյն. և ոչ քարոզեցաւ անուն նորա ի մէջ եկեղեցւոյ ընդ այլ հայրապետսն, վասն զի անարժան համարեցան զնա այնր պատուոյ, և եղև սուգ մեծ ի վերայ տանն Հայաստանեայց. և ի ձեռնադրութեանն նորա ոչ ժողովեցան եպիսկոպոսք և քահանայք և հայրապետք. այլ նա յանդգնեալ ըստ սրտին խորհրդոյն և զբազումս յանարժանիցն ձեռնադրեաց յեպիսկոպոսութիւն. այլ և որք վասն յայտնի յանցանաց իւրեանց մերժեալ էին յաթոռոյն յառաջին հայրապետացն, զամենեսեան զնոսա յառաջ կոչեաց։ Իսկ եպիսկոպոսքն և վարդապետքն Հայոց աշխարհին ընդ նըզովիւք փակեցին զթագաւորն և զամենայն նախարարսն Հայոց վասն հակառակութեան, որ եղև ի մէջ եկեղեցւոյն։ Եւ յայնժամ թագաւորն և իշխանքն Հայոց սարսեալք յահէ անիծիցն, կամեցան դարձուցանել զՏէր Պետրոս յաթոռ իւր, և նա զաւուրս բազումս ոչ առնոյր յանձն. և ամենեքեան խնդրէին զթողութիւն ի նմանէ, և նա պնդեալ կայր. և յայնժամ գրեաց թագաւորն թուղթ և ամենայն իշխանքն Հայոց ի յԱղուանք և կոչեցին զկաթուղիկոս Աղուանից աշխարհին զՏէր Յովսէփ, զի գայցէ ի բարեխօսութիւն և ի հաստատութիւն Տէր Պետրոսին ի քաղաքն Անի։</p>
            <milestone unit="section" n="487"/><p>Եւ եղև ի թուականութեանս Հայոց ՆՁԷ լինէր մեծ ժողով ի քաղաքն յԱնի եպիսկոպոսաց, հայրապետաց, կրօնաւորաց և վարդապետաց, ագատաց և իշխանաց իբրև չորք հազարաց. որ էր գլուխ ժողովոյն ծերունին Յովսէփ՝ կաթուղիկոսն Աղուանից. և սուգ մեծ հասուցանէին Դէոսկորոսի և յոյժ պարտաւորեցին զնա և մերժեցին ի պատուոյ և ընկեցին յաթոռոյ հայրապետութեան. և զամենայն ձեռնադրեալսն ի նմանէ ընդ բանագրութեամբ փակեցին, և զի մի՜ ոք զնոսա ի կարգ քահանայութեան կոչեսցէ. և հաստատեցին զՏէր Պետրոսն յաթոռ հայրապետութեան իւրոյ, և եղև խաղաղութիւն սուրբ եկեղեցւոյն Հայաստան աշխարհին. և Դէոսկորոս գնաց ի Սանահինն ի վանքն իւր և կարի յոյժ ամաչելով ընդ գործս իւր։</p>
            <milestone unit="section" n="489"/><p>Դարձեալ ի թուականութեանս Հայոց ի յամի նՁԹ ելանէր աստղ մի գիսաւոր՝ ջահաւոր կերպարանօք և երևեալ նորա յարևմուտս կոյս յերեկօրէն և յետս յետս սողալով գնայր. և եհար զբազմաստեղն և ըզլուսինն և ինքն աներևոյթ եղև և յարևմուտս դարձաւ։</p>
            <p>Ւ նմին ամի յարեան Բուլղարք ի վերայ Հոռոմոց. և զօրաժողով արար թագաւորն Հոռոմոց Միխայլն զամենայն աշխարհն Յունաց և անհամար բազմութեամբ գնաց ի վերայ Բուլղարաց. և մեծասաստ բարկութեամբ արար աւար և գերութիւն զբազում գաւառս և սրով հասանէր մինչև ի թագաւորութիւնն Բուլղարաց. և զօրքն Բուլղարաց ժողով արարին ընդդէմ թագաւորին Յունաց։ Եւ եղև սաստիկ կոտորած յաւուրն յայնմիկ. և յաղթեցին զօրքն Բուլղարաց զօրացն Հոռոմոց և փախստական արարին զնոսա առաջի իւրեանց և սրով յարձակեցան զհետ նոցա. և յաւուր յայնմիկ արեամբ ծածկեցալ ամենայն երեսք դաշտացն, և թագաւորն Միխայլ փախստական անկանէր ի Կոստանդնուպօլիս։ Եւ զօրացան Բուլղարք ի վերայ Յունաց և առին զամենայն աշխարհն իւրեանց և զերծան ի ծառայութենէ Հոռոմոց. և եղև խաղաղութիւն մեծ ի վերայ ազգին Բուլղարաց։</p>
            <p>Յայսմ ամի մեռաւ թագաւորն Հայոց Աշոտ Բագրատունի որդին Գագկայ և եղբայր Յովհաննիսի, և մնաց իւր տղայ որդի մի Գագիկ անուն ամաց հնգետասանից. և բերաւ Աշոտ ի քաոաքն Անի, և թաղեցին զնա ի տապանատունն առաջին թագաւորացն Հայոց. և վասն զի ի կենդանութեան իւրում Աշոտ ոչ մտաւ ի քաղաքն յԱնի մինչև յօր մահուն իւրոյ, զի յոյժ երկնչէր Յովհաննէս ի յԱշոտոյ, զի էր այր քաջ և հզօր։ Եւ եղև զկնի մահուանն Աշոտոյ թուլամորթեցան զօրքն Հայոց և ատեցին զարուեստս պատերազմի, մտին ընդ լծով ծառայութեան ազգին Հոռոմոց, նստան ի գինարբուսն, սիրեցին զբարբուտ և զերգս գուսանաց. հեռացան ի միաբանութենէ միմեանց և յօգնութիւն իրերաց ոչ հասանէին. և երկիր՝ զոր որով անցանէր, նոքա լալականութիւն առնէին և զմիմեանց զկատարածն լային և զմիմեանս մատնելով ի սուր տանն Յունաց. և եղեն աւերիչք ազգականաց իւրեանց և ի կողմն հակառակաց իւրեանց դարձան։</p>
            <p>Յայսմ ժամանակիս զօրաժողով արար մեծ ամիրայն Պարսից Ապուսուար իբրև հարիւր յիսուն հազար՝ զազգսն անօրինաց և մեծաւ սրտմտութեամբ յարձակեալ գայր ի վերայ քրիստոնէից և դառնաշունչ բարկութեամբ մտաւ յաշխարհն Աղուանից ի գաւառն Դաւթի Անհողին և բազում վիշտս էած հաւատացելոց. և Դաւիթ երկուցեալ ի բազմութենէ զօրաց այլազգեացն ոչ ելանէր ի պատերազմ։ Իսկ անօրէնն Ապուսուար էառ բազում գաւառս և թիմաբերդս չորս հարիւր. և տարի մի կացեալ անդ արար իւր հնազանդ զմեծ մասն աշխարհին և կամեցաւ գալ ի վերայ Դաւթի. յայնժամ անճարեալ Դաւթի և յուղարկէր առ թագաւորն Յովհաննէս, որ նստէր յԱնի, և ասէր՝ թէ «Էառ Ապուսուար զամենայն գաւառս Հայոց աշխարհիս և գայ ի վերայ իմ, և եթէ ինձ ոչ օգնէք, երթամ իւր ի հնազանդութիւն, և լինիմ իւր առաջնորդ և խաւար ածեմ գաւառիդ Շիրակայ»։ Եւ լուեալ զայս Յովհաննէս, յուղարկէր Դաւթի արս չորս հազար. նոյնպէս և յուղարկեալ ի Կապանին թագաւորն. և նա տայր նմա արս երկու հազար։ Եւ այսպիսի օրինակաւ սպառնացեալ Ափխազաց թագաւորին, և նա յուղարկէր յօգնութիւն Դաւթի արս չորս հազար։ Եւ ինքն Դաւիթ ժողովեալ զիւր զօրսն իբրև տասն հազար և յուղարկեաց առ կաթուղիկոսն Աղուանից և ասէր, թէ «Այս ազգ անօրինացն վասն քրիստոսական հաւատոցն գան ի վերայ մեր և կամին զօրէնս խաչապաշտացս խափանել և զհաւատս հաւատացելոցն Քրիստոսի ջնջել. և ահա արժան է և իրաւունս ամենայն հաւատացելոց ընդդէմ սրոյ երթալ և մեռանիլ ի վերայ քրիստոսական հաւատոցն։ Արդ ժողովեա զամենայն եպիսկոպոսունսդ Հայոց աշխարհիդ որ յԱղուանսն են և ի բանակ այսր հասիր, զի ընդ մեզ մեռանիշիք»։ Զոր և արար իսկ և երկերիւր եպիսկոպոսօք գնայր Տէր Յովսէփն ի բանակն քրիստոնէից։ Եւ գրեաց և ի վանորայսն առ հարսն գալ միաբան ամենայնի կրօնաւորօքն ի զօրս հաւատացելոց. և ժողովեաց զամենայն քահանայս Աղուանից աշխարհին և զսարկաւագունսն և քարոզ կարդաց ընդ ամենայն գաւառսն և ասէր. «Եթէ այր իցէ և եթէ կին, որ ցանկացող է մարտիրոսական մահուն, ահա հասեալ եղև յայսմ ամի ի վերայ մեր. ում պիտոյ է Քրիստոս, վաղվաղակի առ մեզ հասցէ»։ Եւ լուեալ զայս՝ հայր որդւովքն և մայր դստերօքն ի բանակն հաւատացելոցն հասին. և լցաւ դաշտն առ հասարակ անթիւ բազմութեամբ իբրև զհօտս հանդերձ գառամբք։ Եւ լուեալ զայս Ապուսուար՝ ծիծաղէր ի վերայ եղելոցս այս և խաղայր գայր ի վերայ զօրացն քրիստոնէից։ Եւ յայնժամ հրամայեաց Դաւիթ քարոզ կարդալ եպիսկոպոսացն և կրօնաւորացն և քահանայիցն, զի ամենայն ոք իւր զէն պատերազմի խաչ առցէ ի ձեռս իւր և միայն զաւետարանն Քրիստոսի և այնիւ ընդդէմ թշնամեաց սրոյն ընթացարուք։ Եւ յայնժամ ամենայն բանակն խաչ և աւետարան դարձաւ, ահա մերձեցան զօրք անօրինացն և բազմութիւն քահանայիցն կային ընդդէմ նոցա։ Իսկ Դաւիթ քսան հազարաւ հասանէր ի վերայ այլազգեացն արանց քաջաց. իբրև ճակատ զճակատ հարան, ձայն բարձին քահանայական դասքն միաբան առ Աստուած լալով, որ և հնչեաց երկիրն ի ձայնէն, և ասէին. «Արի՜, Տէր, օգնեա մեզ և փրկեա զմեզ վասն անուանդ քում սրբոյ»։ Իսկ զօրքն հաւատացելոցն իբրև ի ծով մխեցան ի մէջ բանակին անօրինացն, որ և ծածկեցան իսկ։ Յայնժամ քահանայական դասքն շարժեցան միաբան զքրիստոսական սուրբ նշանն և ի վերայ թշնամեացն դիմեալ յարձակեցան. և հուր սաստկապէս ցոլացեալ ի նոցանէ և եհար զզօրսն այլազգեացն. և առ հասարակ ի փախուստ դարձան. և զօրքն Հայոց՝ սրով զհետ նոցա, զաւուրս հինգ ահագին կտրծով վարեցին զզօրսն այլազգեացն, որ և արեամբք ծածկեցան դաշտք և լերինք. առին և անթիւ գանձս ոսկւոյ և արծաթոյ և աւարս բազումս, և մնացեալ զօրքն Պարսից մազապուրծ մերկ և բոկ անկան յաշխարհն իւրեանց. և հոտեցաւ Աղուանից աշխարհն ի պիղծ դիակացն իւրեանց։ Եւ յաւուրս երիս տիրանայր Դաւիթ ամենայն գաւառացն, զոր էառ այլազգին, և մեծաւ պարգևօք յուղարկեաց զամենայն զօրսն, որք եկին իւր յօգնութիւն, և բաշխէր բազում ինչս յաւարէն եպիսկոպոսացն և քահանայիցն և ամենայն եկելոցն առ նա և արձակեաց զնոսա. և եղև խաղաղութիւն։</p>
            <p>Եւ յայսմ ամի ոմն անօրէն և չար իշխան յազատացն Սենեքարիմայ գնաց առ թագաւորն Յունաց և չարաչար մատնեաց զԱտոմ և զԱպուսահլ զՍենեքարիմայ զորդիսն և ասէր, եթէ՝ «Կամին ապստամբել ի վերայ քո և յարուցանել քեզ վիշտս և հալածանս»։ Եւ լուեալ զայս թագաւորն Միխայլ, հաւատաց ստախօս բանիցն և առաքեաց ի Սեբաստիա զակողութն իւր հնգետասան հազարօք բերեալ զնոսա առ իւր, զի մի՜ փախիցեն, և հասանէր ակողութն զօրօքն ի Սեբաստիա քաղաքն։ Եւ լուեալ զայս որդւոցն Սենեքարիմայ, հիացեալ զարհուրեցան. և տեսեալ ակողութն զիմաստութիւնն ոչ էր նման նոցա, բայց նոքա երկնչէին գնալ։</p>
            <p>Յայնժամ Շապուհ իշխանն ասէր ցԱտոմ և ցԱպուսահլ. «Կամի՞ք զի զզօրսդ Հոռոմոց ցիր և ցան ածեմ ընդ երեսս դաշտաց» ։ Եւ արար զբահսն եօթն կրկնակի և զարկանէր թրով ի վերայ և ի վայր հեղոյր մանր զերկաթն։ Եւ ասեն որդիք թագաւորացն Հայոց, «Մի՜ եղիցի այդպէս, այլ երթամք զհետ կոչնականացդ»։ Եւ տուեալ զտուրս բազումս զօրագլխին և գնացին զհետ նորա ի Կոստանդնուպօլիս, և ի մտանել ի քաղաքն դիմեցին լալով ի գերեզման թագաւորին Վասլին և զերդման թուղթն իւրեանց ի վերայ գերեզմանին ընկենուին և ասէին՝ եթէ «Դու բերեր զմեզ յաշխարհս Հոռոմոց, և ահա մահու սպառնան մեզ։ Դատ արա մեզ յոսոխէն մերմէ, ո՜վ հայր մեր»։ Եւ լուեալ զայսպիսի իմաստութիւնս թագաւորն Միխայլ՝ հիանայր յոյժ և հրամայեաց զմատնիչն կորուսանել։</p>
            <milestone unit="section" n="490"/><p>Ի Հայոց տումարիս և ի թուականութեանս ամի ՆՂ մեռաւ թագաւորն Հայոց Յովհաննէս՝ եղբայրն Աշոտոյ, որդի Գագկայ, որդւոյ Աշոտոյ, որդւոյ Սմբատայ, որդւոյ Երկաթայ՝ Բագրատունի ազգաւ, և թաղեցին զնա ի քաղաքն յԱնի ի գերեզմանսն առաջին թագաւորացն Հայոց։ Եւ եղև իբրև լուան զայս ազգն Հոռոմոց, ժողով արարեալ թագաւորն Հոռոմոց Միխայլն և հասանէր յաշխարհն Հայոց և աւար հարկանէր զտունըն Հայոց սրով և գերութեամբ։ Վասն զի Յովհաննէս ի կենդանութեան իւրում գիր էր տուեալ Հոռոմոց՝ եթէ զկնի մահուան իմոյ Անի Հոռոմոց լինի, և այնու առնոյր տուրս և իշխանութիւնս ի Հոռոմոց զամս հնգետասան։ Եւ զկնի մահուանն Յովհաննիսի այր ոմն յիշխանաց տանն Հայոց, որ էր այր նենգաւոր, անուն Ազատ Սարգիս հայկազն, ազդ առնէր Հոռոմոց և ի տուր տայր զաշխարհն Հայոց և զգանձատունն առաջին թագաւորացն Հայոց յափշտակեաց և տարաւ յԱփխազք, բերդամուտ եղեալ. և աւանս բազումս էառ ընդ ձեռամբ իւրով և կամեցաւ թագաւորել ի վերայ Հայոց, զոր ոչ ընդունեցին զնա ազզն Բագրատունեաց, վասն զի հայկազն էր։</p>
            <p>Յայսմ ամի բազում անցումն եղև տանս Հայոց ի ձեռն Դաւթի Անհողինի՝ ազգապետին Յովհաննիսի Հայոց արքային։ Սա յարուցեալ ի վերայ թագաւորութեանն Հայոց և մատնեաց ի սուր և ի գերութիւն զգաւառս բազումս և գայր անցանէր զօրօք բազմօք յաշխարհն Հայոց. թողեալ զաշխարհն Աղուանից և գայր ի վերայ աշխարհին Հայոց. բազում նեղութեամբ և անթիւ կրակով այրեցան ի զօրաց նորա. և դարձաւ ի յԱղուանից յաշխարհն ի տուն իւր։</p>
            <p>Յայսմ ամի յարեան Հոռոմք կրկնակի ի վերայ աշխարհին Հայոց՝ և առ ի չգոյէ գլուխ զօրացն Հայոց, բազում տեղիք հաւանեցան Հոռոմոց, և վասն զի էր կատարած մեծ ի վերայ աշխարհին Հայոց։ Եւ յայնժամ ժողովեցան զօրք Հոռոմոց ի վերայ թագաւորաբնակ քաղաքին Անւոյ հարիւր հազարաց և բանակ հարկանէին ի դուռն քաղաքին Անւոյ։ Յայնժամ ժողովեցան մնացեալք զօրքն Հայոց առ մեծ սպարապետն Վահրամ Պալհաւունին և խնդրէին ելանել ի պատերազմ ի վերայ զօրացն Հոռոմոց, վասն զի զօրքն Հոռոմոց սաստիկ հայհոյութեամբ և բազում նախատանօք գային ի վերայ պատերազմել։ Յայնժամ մեծաւ սրտմտութեամբ լցեալ լինէին զօրքն Հայոց, և բարկութեամբ որպէս զգազանս զայրացեալք և առ հասարակ ելեալ ի պատերազմ արք երեսուն հազար հետևակք և ձիաւորք ընդ դուռն, որ Ծաղկոյի ասի, և որպէս զկայծակն հեղան ի վերայ զօրացն Հոռոմոց և զայնքան զհպարտացեալ և զամբարտաւանեալ զօրսն ընդ կրունկն դարձուցանէին ի փախուստ և անողորմ ի բերան սրոյ կոտորէին զնոսա. և Ախուրեան գետն որ գայր՝ ի յարիւն դարձաւ. և ի ձայնէ գազանացեալ զօրացն Հայոց փախստականքն ոչ կարէին փախչել, այլ կային յիմարեալք և մատնեալք ի ձեռս սրոյ։ Եւ անդ էր տեսանել զահեղ և զմեծ օրն ի վերայ զօրացն Հոռոմոց, որ ի քսան հազարէն հարիւր լինէր մնացեալ։ Յայնժամ ընդ մէջ անցեալ սրբասնեալն և մեծ սպարապետն Վահրամ Պալհաւունին և բազում ողոքանօք աղաչէր պատգամաւորութեամբն առ զօրսն Հայոց և հազիւ կարաց հաւանեցուցանել՝ որ զօրքն Հոռոմոց սակաւիկ յետ ելանէին և այնու զերծեալք լինէին զօրքն Հոռոմոց որք մնացին. և այլ ոչ ևս խնդրեցին զօրքն Հոռոմոց զքաղաքն Անի, այլ դարձան ամօթով և գնացին ի Կոստանդնուպօլիս առ Միխայլն։</p>
            <p>Յայնժամ զարթուցեալ մանուկ մի ութ և տասն ամաց՝ Գագիկ անուն, ի նոյն շառաւիղէն Բագրատունեաց, որդի Աշոտոյ արքային, որդւոյ Գագկայ՝ որդւոյ Աշոտոյ՝ որդւոյ Աբասայ՝ որդւոյ Սմբատայ՝ որդւոյ Երկաթայ։ Եւ մանուկս այս Գագիկ էր յոյժ իմաստուն և երկիւղած և աստուածասէր. և ժողովեցան ամենայն նախարարքն Հայոց առ հայրապետն Տէր Պետրոս և օծին զԳագիկ թագաւոր ի վերայ ամենայն տանն Հայոց շնորհօք Հոգւոյն սրբոյ և հրամանաւ մեծի իշխանին, որով և օծեաց զնա սրբակեացն մեծն Մարցէն, որ էր ազգաւ հայկազնեան և հայրենեօք Պալհաւունի, որոյ անուն ըստ նախնոյն իւրոյ Գրիգոր ճանաչի, և էր յազգէն սրբոյն Գրիդորի։ Սա երկրորդ Սամուէլ երևեալ, որ էօծ զԴաւիթ արքայ ի վերայ տանն Իսրայէլի, սա թագաւորեցոյց զԳագիկ ի վերայ տանս Հայաստանեայց, յոյժ բարեպաշտ և աստուածասէր և անպարտելի յիմաստասիրական ջոկսն. սա ջանայր իմաստութեամբն իւրով հաստատել զաթոռ թագաւորութեանն Հայաստան ազգիս և հայցէր յԱստուծոյ օժանդակ լինել նմա և ազգին Պալհաւունեաց։</p>
            <p>Յայնժամ Գագիկ ի ձեռն զօրաց իւրոց ըմբռնեալ զՍարգիս և ի խոշտանգանս ազգի ազգի արկանէր զնա, մինչև յոչ կամացն նորա տիրանայր բերդից և գաւառաց և քաղաքաց և ամենայն գանձատանն հայրենի իւրոյ, զոր յափշտակեաց։ Յայնժամ կամօք բարերարին Աստուծոյ խաղաղանայր զօրքն Հոռոմոց, և այլ ոչ յաւելան ի խնդրել զքաղաքն Անի և ոչ այլ պատերազմ յարուցանել ընդ Հայք։ Յայնժամ եղև յաջողեալ երկու ամ թագաւորութիւնն Գագկայ շնորհօք Հոգւոյն սրբոյ։ Իսկ յաւուրս յայսոսիկ ժողով արար թագաւորն Գագիկ և գնայր խաղայր ընդ աշխարհս հայրենեաց իւրոց և զամենայն անհնազանդսն ի հնազանդութիւն ածէր և զթշնամիսն մեծաւ բարկութեամբ դարձուցանէր և երթեալ բազմութեամբ զօրօք, բանակ հարկանէր յԱյրարատեան գաւառին՝ առնուլ զվրէժխնդրութիւն յազգէն հարաւայնոյ։ Յայնժամ սպառազինեալ մեծի իշխանին Գրիգորի որդի Վասակայ Պալհաւունւոյ և երթեալ զօրօք բանակս հարկանէր ի վերայ գետոյն Հուրաստանի մերձ ի Բջնի մեծի ամրոցին։ Յայնժամ զօրք այլազգեացն գան ի վերայ զօրացն Հայոց. և եղև պատերազմ սաստիկ, և զօրքն Հայոց յաղթեցին զօրացն Պարսից, և արարին կոտորած մեծ ի վերայ Հուրաստանի գետոյն և զիշխանս թուրք զօրացն ձերբակալ արարին, և մնացեալքն փախստական գնացին ի Պարսիկս։</p>
            <p>Յայնժամ յազդմանէ չարին կրկին շարժումն լինէր Յունաց դաւաճանութեամբ և կեղծաւորութեամբ սուտ քրիստոնէին Դաւթի Անհողինին, զոր հարկ եղև մեզ զանուն նորա փոխել և ասել թէ Դաւիթ, վասն զի ի վիհն տառապանաց էած զազգս քրիստոնէից. և ինքն հոգւովն տանջեալ եղև ի բանսարկուէն և ի վիհն կորստեան յաւիտենից տանջանացն մատնեալ լինէր։</p>
            <p>Յայսմ ամի զօրաժողով արար թագաւորն Հոռոմոց Միխայլն զամենայն աշխարհն Յունաց և այլ ի Հայոց զօրացն, որք ընդ Հոռոմոց իշխանութեամբն էին՝ Սեբաստիա և Տարօն և ամենայն Վասպուրական. և անթիւ բազմութեամբ հասանէր թագաւորն Միխայլ յարևմուտք և գերի առեալ զամենայն աշխարհն Գթաց և զապստամբսն ածէր ի հնազանդութիւն և արար իւր հնազանդ զամենայն աշխարհն և դարձաւ ի Կոստանդնուպօլիս. և մերձ ընդ մերձ մեռանէր թագաւորն Միխայլ։</p>
            <p>Եւ թագաւորեաց ի վերայ Հոռոմոց փոխանակ նորա քուեր որդին իւր, որ Կեսառոսն էր, և զամիսս չորս կալեալ զթագաւորութիւնն և այլ ոչ ևս, վասն զի խորհեցաւ խորհուրդս չարս և անձամբն անձին իւրոյ որոգայթս պատրաստեաց, ըստ այնմ եթէ՝ «Որ փորէ խորխորատ ընկերիս իւրոյ, անձամբ իւրով լցցէ զնա»։ Իսկ սորա այնչափ հպարտացեալ՝ որ զգործն իւր ոչ իմացաւ. վասն զի զԿիւռազոյի զդուստրն Կոստանդեայ կայսերն իբրև զբոզ խուզել համարձակեցաւ և կապանօք աքսորեաց զնա ի կղզւոջ. և զպատրիարգն Կոստանդնուպօլսի բռնեաց և եդ զնա կապանօք ի բանդ, վասն զի կամեցաւ ազգաւն իւրով ժառանգել զաթոռ թագաւորութեանն, վասն զի էին ազգք պիղծք և անօրէնք և ապականիչք աշխարհի։ Եւ յետ աւուրց ինչ օգնութիւն հասանէր յԱստուծոյ պատրիարգին, և այլափոխեալ զինքն զերծեալ ի կապանաց բանդին և փախստական լեալ անկանէր ի սուրբն Սոփի և շարժեալ զամենայն քաղաքն Կոստանդնուպօլսի ի վերայ Կեսառոսին, և եղև ահագին պատերազմ ի մէջ քաղաքին Կոստանդնուպօլսի։ Եւ լինէր յայնմ աւուր սաստիկ պատերազմ և կոտորած ի յերկուց կողմանցն և յարեան ճապաղին լինէր ամենայն քաղաքն, և յաւուրն յայնմիկ կայր սուրբն Սոփի ի մէջ բազում արեանց. և յաղթեաց պատրիարքն Կեսառոսին, կալան զնա և զաչսն նորա խաւարեցուցին և զազգին իւրոյ զամենեցուն տունն հիմն ի վեր արարին և զթագուհին զԿիւռազոյի մեծաւ փառաւորութեամբ դարձուցին ի Կոստանդնուպօլիս։</p>
            <p>Յայսմ ամի սպանաւ մեծ իշխանն Հայոց Խաչիկ և տղայ որդի նորա Իշխան անուն՝ ի Վասպուրական գաւառին։ ժողովեցան Հեր և Սամուսատ և ասպատակ արարին զԹուռնևան գաւառն, և համբաւն հասանէր առ Խաչիկ, որպէս թէ զօրքն այլազգեաց մտին ի գաւառն քո։ Եւ նա էր այր քաջ և յաղթող ի պատերազմօղ, յազգէ ի վերոյն յառիւծ ջոկէ. բայց ծերացեալ էր և թողեալ զգործ պատերազմին և հառաչելով ապաշաւէր, քանզի աւագ որդին նորա քաջն Հասան և ճնճղուկն հանդերձ զօրօքն ի յարևմուտքն էին զհետ թագաւորին Միխայլի։ Եւ յայնժամ իշխանն Հայոց Խաչիկ ոչ կարաց համբերել սրտին, յարուցեալ եօթանասուն արամբք հասանէր այլազգեացն, և զորդին իւր ի տանն արգելական արար զԻշխան անունն, զի տղայ էր հնգետասնամեայ։ Եւ իբրև հասաւ Խաչիկ այլազգեացն, տեսաւ բազում զօրս։ Ձայն ետ արանց իւրոց և ի պատերազմ մտանէր և բախէր սաստկապէս զայլազգիսն և յերկիր թաւալեցուցանէր։ Եւ ահա տեսանէր զի տղայ որդի նորա զերծեալ լինէր յարգելանոցէն և գայր ի պատերազմ. իբրև ետես Խաչիկ՝ բեկաւ սիրտ նորա, քանզի տղայ էր և գեղեցիկ. և գայր Իշխան անունն իբրև զկորիւն առիւծոյ և ուժգին բախէր զպատերազմն. և հասեալ Խաչիկ կալաւ գնա և յուղարկէր ի տուն. իսկ նորա զերծեալ մտանէր ի պատերազմ և առ տխմարութեանն քաջապէս մտանէր։ Եւ իմացան զնա՝ թէ որդի առն քաջին է, փակեցին զնա ի մէջ և կալան և սպանին։ Եւ տեսեալ Խաչիկն՝ բեկաւ ողն նորա, և անկաւ սուսերն ի ձեռաց նորա. և տեսեալ զայն զօրաց այլազգեացն՝ դիմեցին ի վերայ նորա, կալան զնա և սպանին. և մնացեալքն փախստական գնացին ի տունս իւրեանց։ Եւ զկնի աւուրց ինչ գային որդիք Խաչիկայ յարևմտից. և լուեալ էին զմահն հօրն իւրեանց և զտղայ եղբօրն, գային սև զգեստիւք և լացին բազում լալիւնս։ Եւ յայնժամ Հասան կոչեաց ռայիս մի Քուրթ, որ էր իւր սահմանակից, և տայ նմա հազար դահեկան և ասէր. «Մուտ ի Հեր և ի Սաղամաստ, և ասա՝ թէ Թոռնևան և ամենայն աշխարհն անմարդ է, զի՞ կայք պարապ. բազում հօտս ոչխարաց և ծառայս ընդ վայր շրջին»։ Եւ արար ռայիսն այնպէս։ Եւ ժողովեցան այլազգիքն արս հնգետասան հազար, եկին մտին ի նոյն տեղին. և գայր ռայիսն և պատմեաց Հասանայ և Ճնճղուկին. և ժողովեալ Հասանայ զօրս իւր արս հինգ հազար և մեծաւ զայրացմամբ իբրև զխոցած գազան հասանէր ի վերայ բանակի անօրինացն։ Եւ ձայն տուեալ Հասան արտասուալից գոչմամբ ի ճակատ այլազգեացն և ասէր. «Ո՞ւր է այրն այն, որ եսպան զհայրն իմ զԽաչիկ. յառա՜ջ եկեսցէ»։ Եւ ահա գայր մի ոմն յայլազգեացն սեաւ մի և հզօր, և ձայնեալ ասէր՝ «Ես եմ, որ սպանի զառիւծն զԽաչիկ, և ահա իւր պատերազմու ձին և զգեստն և իւր նշանակն և թուրն, զոր ունիմ ես»։ Եւ տեսեալ Հասանն որդի նորա ելաց և հանեալ զթուրն ի պատենիցն՝ որպէս զառիւծ հասանէր ի մէջ այլազգեացն և հարեալ զնա՝ ընդ երկուս պատառեաց, յերկիր ընկենոյր և առեալ զձին և զնշանակն անվնաս ելանէր։ Այսպիսի օրինակաւ ձայն բարձեալ Հասանայ Ճնճղուկն և ասէ. «Ո՞վ է, որ եսպան զեղբայրն իմ զԻշխան անուն. ելցէ՜ յատենի զի տեսից զնա»։ Եւ գայր Պարսիկ մի քաջ, ձայն տուեալ և ասէր. «Ես եմ, որ սպանի զԻշխան անունն, և ահա իւր սպիտակ ձին և իւր վառ նշանակն և թուրն»։ Եւ որպէս կայծակն հասաւ Ճնճղուկն ի վերայ նորա և սատակեաց զնա և առեալ զձին և զնշանակն գայր առ Հասան. և ձայն տուեալ Հասան զօրացն և քաջապէս բախեալ ի պատերազմ՝ դարձուցին ի փախուստ և կոտորեցին ի նոցանէ արս չորս հազար. և դարձան խաղաղութեամբ և մեծաւ ուրախութեամբ և փոխեցին զսև զգեստն իւրեանց։</p>
            <milestone unit="section" n="492"/><p>Իսկ ի բարձրանալ թուականութեանս Հայոց ՆՂԲ թագաւորեաց ի վերայ Հոռոմոցն Մոնոմախն, որ ասէին անուն Կոստանդին։ Յայսմ ամի եղև պատերազմ սաստիկ ի վերայ Հոռոմոց, զի իշխանն Մանիակ, այն որ յառաջ էառ զՈւռհա քաղաք, զօրաժողով արարեալ ի վերայ Մոնոմախին և կապեաց թագ ի գլուխն և արար ժողով զամենայն արևմուտս և օգնական կալեալ իւր զաշխարհն Հռոմայեցոց. և յահէ և յերկիւղէ նորա ժողովեցան առ նա ամենայն արևմուտք, վասն զի էր յաղթանդամ և քաջ ի պատերազմ։ Յայնժամ թագաւորն Մոնոմախն արար ժողով զամենայն ազգն Յունաց և զայլս ի զօրաց Հայոց աշխարհին և յարուցեալ գնաց յաշխարհն արևմտից ընդդէմ Մանիակայ՝ որ ի ձեռն քաջութեան իւրոյ խնդրէր զաթոռ թագաւորութեանն. և էր երկիւղ մեծ ի վերայ զօրացն Հոռոմոց։ Իսկ յառաջ քան զխմբել պատերազմին՝ բարկութիւնն Աստուծոյ հասանէր ի վերայ արևմտից զօրաց, և յաղթողն Մանիակ յանկարծամահ լինէր, և բարձաւ չարն ի միջոյ և եղև խաղաղութիւն մեծ. և ամենայն ապստամբքն փախեան, և զոմանս հնազանդեցոյց, և թագաւորն դարձաւ ի Կոստանդնուպօլիս։</p>
            <p>Յայսմ ժամանակիս սկսաւ անօրէնն Սարգիս յառաջ բերել զչար նենգութիւնն իւր և ազդ արարեալ Մոնոմախին և ասէր, եթէ «Կոչես առ քեզ զԳագիկ ի Կոստանդնուպօլիս սիրոյ պատճառանօք և յայնժամ խաբէութեամբ առցես ի նմանէ զքաղաքն Անի»։ Եւ լուեալ զայս թագաւորն Մոնոմախ, ուրախ լինէր յոյժ, բուսաւ ի սիրտ նորա բոյս չարութեան առ ի բառնալ զթագաւորութիւնն Հայոց։ Եւ գրեաց թուղթ առ Գագիկ արքայ Հայոց հանդերձ մեծամեծ երդմամբ և այնչափ մոլեգնեալ՝ մինչև զքրիստոսական աւետարանն և զնշանն սուրբ խաչին Քրիստոսի միջնորդս և երաշխաւորս յուղարկեալ ի Հայք և այսպիսի օրինակաւ կոչէր զթագաւորն Հայոց վասն սիրոյ և տեսութեան։ Եւ լուեալ զայս՝ Գագիկ ոչ էառ յանձն գնալ զհետ ստութեանն, վասն զի գիտէր զՀոռոմոց նենգութիւնն։ Յայնժամ նենգաւորն Սարգիս և այլ ոք յազատացն յառաջ մատեան, որք բանատուք էին առ Մոնոմախն, և քաջալերէին զնա գնալ և ասէին. «Ո՜վ թագաւոր, վասն է՞ր երկնչիս և ոչ գնաս վասն այսպիսի երդմանցս և միջնորդութեամբ Աւետարանիս և սրբոյ Նշանիս Քրիստոսի. և յաղագս մեր մի՜ երկնչիր, զի ահա անձինք մեր մեռանին ի վերայ քո»։ Եւ կացուցին միջնորդս զՏէր Պետրոս և արարին երդմունս սաստիկս յաւուր յայնմիկ. և բերին զսուրբ խորհուրդն մարմնոյ և արեան Որդւոյն Աստուծոյ և թանային գգրիչս յարիւն Կենարարին, և արարին երդման գիր հայրապետն և ամենայն իշխանքն Հայոց. և յայնժամ գնաց Գագիկ արքայն Հայոց ի Կոստանդնուպօլիս առ թագաւորն Մոնոմախն։ Եւ ամենայն քաղաքն բախեալ ելանէին ընդ առաջ Գագկայ Հայոց արքային մեծաւ փառաւորութեամբ և տարան զնա առ թագաւորն՝ որպէս վայել է թագաւորի, և աւուրս ինչ մեծարեաց զնա Մոնոմախն։ Յայնժամ աստուածուրաց նենգաւորքն որք արեամբս Աստուժոյ կապեցիս զերդումն սոսկալի, առաքեն քառասուն բանալիս զքաղաքին Անւոյ առ թագաւորն Մոնոմախն և ի հետ թուղթ՝ թէ Անի քաղաքն և ամենայն արևելքն քեզ եղև։ Եւ կոչեաց թագաւորն զԳագիկ և զբանալիս տանն և զթուղթն առաջի նորա եդեալ՝ և ասէր ցԳագիկ, եթէ զԱնի և զամենայն արևելք ետուն ի ձեռս իմ։ Եւ ծանեաւ Գագիկ զնենգութեան գործն, յոգւոց եհան արտասուօք և ասէր. «Դա՜տ արասցէ Քրիստոս ընդ իս և ընդ նենգաւորսն իմ»։ Եւ ասէր Գագիկ ցՄոնոմախն, եթէ «Տէր և թագաւորն ես եմ տանն Հայոց. ահա ես ոչ տաց զՀայք ի ձեռս քո, զի դու զիս խաբէութեամբ ածեր ի Կոսւոանդնուպօլիս»։ Եւ զաւուրս երեսուն պնդեալ ոչ հաւանէր Գագիկ, և յորժամ զելս իրացն ոչ գտանէր, յայնժամ տայր զԱնի ի ձեռս Հոռոմոց. և տայր Գագկայ Մոնոմախն գԿալօնՊեղատն և զՊիզու և ոչ յուղարկեաց զԳագիկ ի քաղաքն Անի, և զտունն հայրենի իւրոյ տայր բերել ի Հոռոմս. և կայր պանդխտեալ ի մէջ անողորմ և չար ազգին Յունաց։ Բայց ուր և հասանէր Գագիկ, նեղութիւն մեծ արկանէր ի վերայ ազգին Յունաց պէսպէս խայտառակութեամբ, վասն զի որպէս թագաւոր ահարկութեամբ կայր ի մէջ Հոռոմոց. բայց սուգ սաստիկ ունէր ի սրտի իւրում վասն հայրենի աթոռոյն իւրոյ, զոր նենգութեամբ յափշտակեցեն աստուածուրաց և նենգաւոր ազգն հերետիկոսացն։</p>
            <milestone unit="section" n="493"/><p>Արդ յորժամ փոխեցաւ թուականութիւնն Հայոց ի յամս ՆՂԳ զօրաժողով արար թագաւորն Մոնոմախ զամենայն աշխարհն Յունաց և ահագին բազմութեամբ յուղարկեաց զնոսա յարևելս խնդրել զքաղաքն Անի և կացուցանէր զօրագլուխ զՊառակամանոսն՝ զայր ներքինի կուրտ գոլով, և գայր զօրօք բազմօք հասանէր ի դուռն Անւոյ։ Եւ զայր կին կամէր դնել պահապան աշխարհին Հայոց փոխանակ հզօր քաջին Գագկայ. և Գագիկ այլ ոչ թողաւ ելանել յարևելք։ Իսկ ազգք Հայոցն, որք էին ի քաղաքն յԱնի, ոչ հաւանեցան տալ զքաղաքն, այլ յուզելով յուզէին զթագաւորն իւրեանց և հայհոյեալ նախատէին զամենայն ազգն Հոռոմոց։ Եւ յայնժամ ելանէին ամենայն քաղաքն միաբան ի պատերազմ ի դուռն քաղաքին Անւոյ և դարձուցին ի փախուստ զզօրսն Հոռոմոց և կոտորելով արարին զնոսա հալածականս, և լափեցին առ հասարակ զամենայն բանակն նոցա. և դարձան զօրքն Հայոց ի քաղաքն Անի մեծաւ յաղթութեամբ. և գնացին զօրքն Հոռոմոց ամօթով յաշխարհն իւրեանց, և Պառակամանոսն ձմերեաց յԱղթիքն։ Եւ իբրև իմացան զօրքն Հայոց՝ թէ թագաւորն Հայոց այլ ոչ է ելանելոց յարևելս և ծանեան զնենգութիւն նախարարացն Հայոց առ հասարակ ամենայն տունն Հայոց. և արարին ամենայն քաղաքն ժողով ուր էին գերեզմանն ամենայն Հայոց առաջին թագաւորացն և անդ լացին զանտիրանալն ազգին Հայոց. լային և զաթոռ թագաւորութեանն իւրեանց և կոծ եդեալ առ հասարակ լային զթագաւորն իւրեանց զԳագիկ. լային և զամենայն ազգն Բագրատունեաց և անէծս ցաւագին կարդային նենգաւորացն Գագկայ։ Եւ յորժամ անճարեալ հաւանեցան քաղաքն և ամենայն զօրքն, և գրեցին առ զօրապետն Հոռոմոց ի Պառակամանոսն և երդմամբ կոչեցին զնա ի քաղաքն Անի և ետուն զքաղաքն Անի ի ձեռս Հոռոմոց, և խախտեալ փլաւ տէրութիւն ազգին Բագրատունեաց։</p>
            <milestone unit="section" n="494"/><p>Դարձեալ ի թուականութեանս Հայոց յամի ՆՂԴ եղև մեծասաստ բարկութիւն Աստուծոյ ի վերայ արարածոցս. քանզի հայեցաւ տէր Աստուած բարկութեամբ յարարածս իւր, և եղև շարժ ահաւոր և սոսկալի, և դողաց ամենայն տիեզերք առ հասարակ ըստ բանի մարգարէին՝ որ ասէ. «Ո՞ հայի յերկիր և տայ դողալ սմա»։ Արդ այսպիսի նմանութեամբ շարժեցաւ ամենայն արարածքն, և բազում եկեղեցիք խախտեալ փլաւ ի հիմանց և յԵկեղեաց գաւառին, և քաղաքն՝ որ յԵրզնկան կոչի՝ փլաւ առ հասարակ, և պատառեցաւ երկիրն և արք և կանայք ընկղմեցան ի խորս անդնդոց, և զաւուրս բազումս գայր ձայն աղաղակի նոցա ի խորս անդնդոց. և էր յամառնային ժամանակին և յաւուր աւուր շարժէր երկին յամին յայնմիկ, որ ոչ բաւեմք պատմել վասն բարկութեանն և խռովութեանն, զոր էած Աստուած ի վերայ արարածոցս վասն մեղաց մերոց. և զամառնային ժամանակն խաւար և մութն լինէր ի վերայ երկրի, մինչև արեգակն և լուսին ի կերպս արեան երևէին, և յորժամ կամարն ելանէր՝ յիստակ էր։</p>
            <p>Յայսմ ամի և յաւուրս աշնանային խաղաց զօրքն Հոռոմոց և գնացին ի վերայ քաղաքին Դվնայ. և ի խմբել պատերազմին՝ բարկութիւն հասանէր յԱստուծոյ ի վերայ զօրացն Հոռոմոց և լինէին պարտեալք յերեսաց այլազգեացն և դարձան ի փախուստ. և եղև կոտորած մեծ ի վերայ քրիստոնէիցն, և բազումք ի զօրացն Հոռոմոց անկան ի սուր և ի գերութիւն, ընդ որ և մեծ սպարապետն Հայոց Վահրամ հանդերձ որդւովն իւրով Գրիդորիւ սպանաւ ի մեծ պատերազմին ի Դուին քաղաքին։ Յայսմ ամի շարժեալ եղև բարկութիւն մեծ ի տանէն Պարսից, և ելեալ գային արք երեք ի դիւանէն ի Տուղրէլ սուլտանէն՝ Պօղի, Պուկի, Անազուղլի՝ և հասանէին բազում զօրօք յաշխարհն Տաճկաց. և անհամար գերութեամբ գայր բանակ հարկանէր ի վերայ Արեան գետոյ ի սահմանս Մօսլայ։ Եւ յայնժամ զօրապետն Մօսլայ, որ ասէին Խուրէշ, տէրն Մօսլայ, զօրաժողով արարեալ գայր ի վերայ նոցա արապիկ զօրօքն. և արարին պատերազմ սաստիկ յերկոցունց կողմանցն, և յայնժամ Թուրքն յաղթեաց արապիկ զօրացն և արար փախստական զնոսա և զկանայս և զորդիս նոցա էառ ի գերութիւն։ Եւ յայնժամ ամիրայն Տաճկաց Խուրէշն կապեաց սև նշանակ և մտաւ ճիչկան յարապիկք և արար ժողով մեծ և գայր ի վերայ Թուրքին. և սաստիկ պատերազմաւ յաղթեաց նոցա և առեալ զգերութիւնն իւր և զնոցայն. և գնաց Թուրքն փախըստական մինչև ի Պաղին և արարեալ բազում կոտորածս ի բազում տեղիս և ի գաւառն Թլմխոյ եղև բազում արիւնհեղութիւնս քրիստոնէից։ Եւ այսպիսի անհամար գերութեամբ զօրքն Թուրքաց դիմեալ երթային յաշխարհն Պարսից և հասանէր մինչև յԱրճէշ քաղաքն Հայոց։ Եւ էր անդ զօրավար մի Հոռոմոց որում անուն ասէին Ստեփան կատապան. և ամիրայքն Պարսից յուղարկեցին բազում աւարս Հոռոմոց զօրավարին՝ զի տացէ նոցա անց, գի գնասցեն յաշխարհն իւրեանց։ Իսկ նորա հպարտացեալ ելանէր ի պատերազմ ի վերայ զօրացն Թուրքաց. և յայնժամ յաղթեցին զօրացն Հոռոմոց Թուրքն և արարին սաստիկ կոտորածս և կալան զՍտեփան կատապանն և տարան ի Հեր քաղաք, և զկնի բազում չարչարանացն մեռանէր ի ձեռաց անօրինացն. և քերթեցին զմորթ մարմնոյ նորա և լցեալ զնա խոտով և կա խեցին զպարսպէն, զոր լուեալ ազգի նորա, եկեալ գնեցին զմարմինն և զմորթն ի տասն հազար դահեկան։</p>
            <milestone unit="section" n="495"/><p>Դարձեալ ի թուականութեանս Հայոց ՆՂԵ ամին զօրաժողով արարեալ Մոնոմախ թագաւորն Հոռոմոց և կացուցեալ զօրագլուխ զմեծ իշխանն Հոռոմոց՝ որում անուն ասէին Տելիար կուրտ և ներքինի գոլով, և գայր ահագին բազմութեամբ և անթիւ զօրօք ի վերայ քաղաքին Դըվնայ, և բանակ հարկանէր ի դուռն քաղաքին. և էր ի ձմերային ժամանակն. և ի սաստկութենէ սառնամանեացն և ի բախմանէ առատաբուղխ անձրևացն ոչինչ կարաց առնել, այլ դառնայր անյաղթելի և խաղայր գնայր ի Հոռոմոց աշխարհն։</p>
            <milestone unit="section" n="496"/><p>Իսկ յորժամ փոխեցաւ թուականն Հայոց յամս նՂԶ, դարձեալ գայ Տելիարն զօրօք բազմօք և իջանէր ի վերայ քաղաքին Դվնայ. և բազում չարչարանս և տագնապս գործեաց այնմ գաւառին և սրով և գերութեամբ ապականեաց զամենայն ազգն Տաճկաց և դարձաւ յաշխարհն Յունաց խաղաղութեամբ ։</p>
            <p>Յայսմ թուկանութեանս Հայոց պատրիկ ոմն՝ անուն Թոռնիկ, ապըստամբեաց ի վերայ Մոնոմախին, որ է ի քաղաքէն Անբռնապօլսէ, այր քաշ և հզօր և պատերազմող. և սորա ժողով արարեալ ամենայն աշխարհն արևմտից և զԳնդից, և ահագին բազմութեամբ գայր ի վերայ Կոստանդնուպօլսի և ի մեծ տագնապ և ի նեղութիւնս արկանէր զքաղաքն. և թագաւորն ոչ իշխեաց ելանել ի պատերազմ, և այնչափ ձանձրացաւ քաղաքն Կոստանդնուպօլիս ի պատերազմէն, մինչև քարուկրով կալան զդուռն քաղաքին. և այնչափ ահագին արարեալ Թոռնիկ զպատերազմն, մինչև զսուրբ Անարծաթքն, որ կայ արտաքոյ քաղաքին՝ քարայատակ արարեալ և զամենայն քարն առ հասարակ յՈվկիանոս ընկէց՝ զմեծ եկեղեցւոյն զսուրբ վկայիցն։ Իսկ թագաւորն Մոնոմախ և ամենայն իշխանք քաղաքին Կոստանդնուպօլսի յահ և յերկիւղ լեալ և ելս իրացն ոչ կարէին գտանել և ընդդէմ քաջութեան Թոռնկայ ոչ կարէին կալ։ Իսկ պատրիարգն և ամենայն իշխանքն և թագաւորն խորհեցան չար խորհուրդս վասն Թոռնկայ և գրեցին երդմունս ահաւորս և սուտ և խաբանօք երդուան Թոռնկայ դնել զնա Կեսառ և թէ զկնի մահու Մոնոմախին Թոռնիկ լիցի թագաւոր. և այսպիսի գրեցին և երդմամբ հաւատարմացուցին զիւրեանց նենգութիւնն. և ասէին թէ՝ Գտաք ի գիրս զի գկնի մահուան Մոնոմախին դու նստցիս յաթոռ թագաւորութեանս։ Եւ ելեալ պատրիարգն առ Թոռնիկ և քահանայքն և իշխանքն և երկրորդեալ զերդումն առաջի Թոռնկայ, և եղև սէր և խաղաղութիւն. և միաբան ածին զնա ի Կոստանդնուպօլիս. և յետ սակաւ աւուրց ուրացան զերդումն իւրեանց և ուրացան զմիջնորդն Աստուած՝ որպէս և սովոր են ազգս Հոռոմոց երդմամբ կորուսանել զամենայն մեծամեծսն աշխարհի. և յայնժամ խաւարեցուցին զաչսն Թոռնկայ յառն քաջի։</p>
            <milestone unit="section" n="498"/><p>Յայսմ թուականութեանս Հայոց ՆՂԸ, յաւուր Մոնոմախի կայսերն, որ նենգութեամբ և երդմամբ եբարձ զթագաւորութիւնն Հայոց ի յազգէ Բագրատունեաց, յայսմ թագաւորութեանս և ի հայրապետութեանն Տէր Պետրոսի Հայոց կաթուղիկոսի զարթեաւ աստուածասաստ բարկութիւնն ի տանէն Պարսից հրամանաւ Տուղրէլ սուլտանին. և ելեալ երկու զօրապետքն բազում զօրօք ի դիւանէ անտի, որք անուանեալ ասէին Աբրէիմ և Գթլմուշ, և անթիւ բազմութեամբ գան ի յաշխարհն Հայոց, վասն զի ի ձեռացն Հոռոմոց գիտացին անտէր և անպահապան զամենայն աշխարհն Հայոց. զի զարս քաջս և զհզօրս քակեալ հանին յարևելից Հոռոմք և կուրտ զօրապետօք ջանային պահել զաշխարհն Հայոց և զամենայն տունն արևելից։ Եւ ահա յայսմ ամի զօրք անօրինաց հասանէին ի հռչակաւորն և ի բազմամբոխ քաղաքն Հայոց՝ որ կոչի Արծն. և գտեալ անպարիսպ զքաղաքն և անթիւ բազմութեամբ լցեալ զարանց և զկանանց և անհամար չափս ոսկւոյ և արծաթոյ։ Եւ քաղաքացիքն տեսեալ զզօրս այլազգեացն միաբան ի պատերազմ ելեալ, և խմբեցաւ շուրջ զեզերօք քաղաքին սաստիկ և ահաւոր պատերազմ. և եղև զվեց ժամ աւուրն զմիմեանս կոփէին և արեամբ լցաւ անդաստանքն, վասն զի ոչ գոյր տեղի փախստեան և ոչ օգնական, միայն զմահն ունէին յոյս. և ի բազմութենէ անօրինացն ձանձրացան զօրքն քաղաքին և ի փախուստ դարձան և այլազգիքն սրով յարձակեցան ի վերայ քաղաքին և սաստիկ կոտորածով առ հասարակ ի ներքոյ սրոյ անցուցին զամենայն քաղաքն իբրև զբիւրս հնգետասան։ Այլ զոսկւոյ և զարծաթոյ և զդիպակաց աւելորդ է ասել, վասն զի ոչ արկանի ընդ գրով. բայց զայս բազում անգամ լուեալ է մեր ի բազմաց յաղագս քորեպիսկոպոսին՝ որ ասէին Դաւթուկ, եթէ զգանձատունն նորա Աբրիհիմն էառ և քառասուն ուղտ բարձան զգանձարանն նորա, ութ հարիւր վեցկի եղանց ելանէին ի տանէ նորա։ Եւ կայր յայնժամ ութ հարիւր եկեղեցի ընդ պատարագով։ Եւ այսպիսի դառն կատարածիւս և չարաչար մահուամբս որով անցաւ վայելուչ և փառաւոր քաղաքն Արծն, և կամ որպէս լալով ասացից՝ զանցումն իշխանացն և զքահանայիցն, որք անթաղք և կերակուր գազանաց լեալ, և փառաւոր կանայք հանդերձ տղայօքն վարեցան ի գերութիւն յաշխարհն Պարսից յանգին ծառայութիւն։ Եւ ահա այս սկիզբն եղև Հայոց կորստեանս. լուր՝ միտ դիք կատարածիս և անցմանս արևելից մի առ մի ամ յամէ, վասն զի այս է առաջին քաղաք, որ առաւ սրով և գերութեամբ ի Հայոց։ Իսկ յորժամ լուաւ զչար համբաւս զայս թագաւորն Մոնոմախ, առաքեաց զօրս յարևելս և կարգեաց զօրագլուխ զօրացն զԿամենն, զԳրիգոր Վասակայ որդին և զԼիպարիտն զեղբայրն Ռատին առն քաջին, և բազում զօրօք հասանէին յաշխարհն Հայոց առ ի պատերազմել ընդ զօրսն Պարսից։</p>
            <p>Յայսմ ամի գրեաց Մոնոմախ թագաւորն Յունաց թուղթ առ Տէր Պետրոս Հայոց հայրապետն, զի եկեսցէ առ նա ի Կոստանդնուպօլիս։ Եւ Տէր Պետրոսն կամաւ իւրով յօժարեաց գնալ. խորհեցաւ ի միտս իւր և ասէ, «Գուցէ այլ ոչ թողուն զիս Հոռոմք ելանել յարևելս», անուանեաց զաթոռ հայրապետութեան իւրոյ զամենագովելին զՏէր Խաչիկ։ Նոյն օրինակաւս խորհեցաւ և յաղագս միւռոնին օրհնեալ ձիթոյն՝ օծմանն հաւատոյ Հայաստանեայց, պահեաց յԱհուր գետն երկաթի ամանօք իբրև լիտր չորս հարիւր, վասն զի մի գուցէ անկանիցի ի ձեռս Հոռոմոցն, և կայ պահեալ մինչև ցայսօր ժամանակի. ի գիշերի արարեալ զայս՝ մերձ ի դուռն քաղաքին Անւոյ։ Եւ ինքն իւր տանեցի ազատօքն փառաւոր արամբք երեք հարիւր՝ վառեալ զինուք, և վարդապետս և եպիսկոպոսունս և երաժիշտս և կրօնաւորս, քահանայս հարիւր և հեծեալս ի փառաւոր ջորւոջ, հետևակ պաշտօնեայս երկերիւրս։ Եւ էր զհետ Տեառն Պետրոսի նախնականն և լաւն ի բնաւից Բուլղար վարդապետն, և ամենագովելին Խաչատուր դպրապետն և Թադէոս՝ որ էր այր անպարտելի գրչութեամբ, Գէորգ Քարնեղեցին և Յովհաննէս Քարնեղեցեն և Մատթէոս Հաղբատացին և Մխիթար Բնայրեցին և Տիրանուն և իմաստասէր Կապանեցին, Մխիթարիկն, Վարդան Սանահեցին, Բարսեղն Բաշխատացին և համավայելուչն և շքեղն Տէր Եղիսէն և Բարսեղն նորին եղբայրն, Գէորգ՝ ջուլահակ ձագն և Տէր Եփրեմն և Տէր Անանէ և Տէր Խաչիկն։ Արդ այս ամենայն վարդապետք և իմաստասէրք և հմուտք հին և նոր Կտակարանացն Աստուծոյ։ Եւ ինքն ամենագովելին Տէր Պետրոս սոքօք հետևեալ ճանապարհորդութեամբ հասանէր ի Կոստանդնուպօլիս։ Եւ յորժամ լուան զգալն նորա, դղրդեցաւ ամենայն քաղաքն Կոստանդնուպօլսի ընդ առաջ Տեառն Պետրոսի, հանդերձ մեծամեծօք և ահաւոր փառօք տարան զնա ի սուրբն Սոփի, և անդ հանդիպեալ թագաւորին և պատրիարգին և իջուցին զնա ի փառաւորս տան։ Եւ հրամայեաց տալ ծախս Տեառն Պետրոսի. յառաջին աւուրն ետուն կենդինար մի. իսկ յերկրորդ աւուրն գնաց Տէր Պետրոս ի պաղատն առ թագաւորն, և լուեալ թագաւորն զգալն՝ ել ընդ առաջ նորա և հրամայեաց նստուցանել զՏէր Պետրոս յոսկի սէլին, զոր ի ժամ գնալոյն Տէր Եղիսէ յինքն առեալ. իսկ սպասաւորք թագաւորին ջանային առնուլ, և նա ուժգին ոչ տայր, և տեսեալ թագաւորն հարցանէր զպատճառս չտալոյն։ Եւ յայնժամ պատասխանի ետ Տէր Եղիսէ և ասէր, «Ո՜վ թագաւոր, հայրապետական աթոռ է, և ոչ ոք է արժանի ի սմա նստիլ, բայց միայն Տէր Պետրոսն»։ Եւ լուեալ զայս թագաւորն՝ իրաւունս համարեցաւ զբանն, զոր ասաց Տէր Եղիսէ. և ասաց թագաւորն. «Թոյլ տուք զառաքելական աթոռդ ի դմա»։ Յայնժամ ասէ թագաւորն Տէր Եղիսէի. «Հազար դահեկան է աթոռդ, պահեսցես զդա տեառն քում, զի մի՜ այլ ոք ի դմա նստցի»։ Եւ այսպիսի փառաւորութեամբ կացեալ Տէր Պետրոսին ի Կոստանդնուպօլիս ի մէջ Հոռոմոց զամս չորս, և աւուր յաւուր յաւելէր փառօք և պատուօք ի մէջ Յունաց. և յորժամ երթայր ի պաղատ թագաւորին, նախ զհայրապետական գաւազանն յառաջ տանէին. և յորժամ տեսանէր թագաւորն՝ երկըրպագանէր և հրաման տայր թագաւորն մեծամեծաց իւրոց ելանել ընդդէմ Տեառն Պետրոսի։ Եւ զկնի չորից ամաց բաշխէր թագաւորն և պատրիարգն Տէր Պետրոսի բազում ընծայս՝ գանձս և դիպակս ոսկւոյ և արծաթոյ և ազգի ազգի զարդարանս և իշխանութիւնս տայր ազատաց նորա և զքուրորդին իւր զՏէր Անանէ արար Սենգելոս. և զամենայն պատուական զգեստս տուեալ հայրապետին Հայոց, և յուղարկեցին զնա խաղաղութեամբ հանդերձ մեծամեծ տրօք. և ի քաղաքն Անի ոչ ժամանեաց, այլ երթեալ բնակէր ի Սեբաստիա քաղաքն առ ազգն Սենեքարիմայ մեծաւ փառաւորութեամբ։</p>
            <p>Արդ յորժամ հասանէր զօրքն Յունաց ի յարևելք, Կամենն և Առօնն և Գրիգոր Վասակայ որդին կոչեցին զհետ իւրեանց զԼիպարիտն զՎրաց իշխանն, և հասեալ նոցա ի բերդն՝ որ կոչի Կապուտռու, ի տեղին՝ որ Արջովիտ ասի. և լուեալ Թուրք զօրացն՝ զտեղի առին. և բնակեցան Հոռոմ զօրքն ի յԱրջովիտ։ Եւ յայնժամ եկին զօրք այլազգեացն ի վերայ Լիպարիտին առն քաջին. և նորա հանեալ զպահապանս ի գիշերի զքուրորդին իւր զՉորտուանէլն՝ զայրն հզօր և պատերազմող, և յայնժամ սկսան զօրք այլազգեացն ի գիշերին պատերազմիլ. և հասանէր ձայն պատերազմին առ Լիպարիտն՝ եթէ «Հասիր, զի զօրք այլազգեացն պատեաց զմեզ»։ Եւ ասէր Լիպարիտն՝ եթէ «Շաբաթ է, և ոչ է օրէն Վրացեացս ելանել յաւուր շաբաթու ի պատերազմ»։ Յայնժամ Չորտուանէլն որպէս զառիւծ ի գիշերին բախէր զճակատ այլազգեացն. և մինչդեռ վարէր զնոսա, դիպեալ եղև նետ մի ի բերան նորա և ընդ ծոծրակն ելանէր, և այնպէս մեռանէր Չորտուանէլն՝ այր քաջ և հզօր։ Եւ յորժամ լուաւ Լիպարիտն զմահ Չորտուանէլին, որպէս զգազան զայրաոեալ ելանէր ի պատերազմ և վարեաց զամենայն այլազգիսն ընդ երեսս դաշտացն և արեան ճապաղիս արարեալ զնոսա։ Եւ յորժամ տեսանէր զօրքն Հոռոմոց զքաջութիւն Լիպարիտին, ի տուր ետուն զնա և թողին զԼիպարիտն ի մէջ այլազգեաց և փախան, զի մի առցէ զանուն քաջութեան։</p>
            <p>Եւ տեսեալ զայն զօրաց անօրինացն, դարձան միաբան ի պատերազմ ընդ Վրաց զօրացն. և յորժամ սաստկացաւ պատերազմն, և գոչէր որպէս զառիւծ Լիպարիտն ի մէջ անօրինացն, և յայնժամ մի ոմն ի զօրաց Վրացն յետոյ կացեալ և թրով հարեալ հատանէր զերկուս ջիլս ձիոյն Լիպարիտին. զոր իմացեալ Լիպարիտն՝ ի շտապս լեալ յետ կոյս դարձեալ եհար զնա և սատակեաց. և ինքն Լիպարիտն իջեալ նստէր ի վերայ գետնոյն յասպարիսին վերայ և ձայն տուեալ ասէր՝ թէ «Ես եմ Լիպարիտն»։ Եւ յայնժամ զբազումս ի զօրաց Վրացեացն կոտորեցին և զայլն արարին փախստական, և զԼիպարիտն առեալ գերի և տարան զնա ի Խորասան առ Տուղրէլ սուլտանն, վասն զի յառաջագոյն լուեալ էր զանուն նորա և զամենայն քաջութիւն նորա գիտէր։ Եւ կացեալ առ սուլտանն զամս երկուս և արար ի տեղիս տեղիս քաջութիւնս. և զխափշիկն՝ զայր հզօր և քաջ, հանին զերկուքն առաջի սուլտանին ի պատերազմ, և Լիպարիտն յաղթեալ սատակեաց զայլազգի զխափշիկն. և յայնժամ սուլտանն ազատեաց զնա և մեծ պարգևօք յուղարկեաց զնա ի Հոռոմք։ Եւ յայնժամ եկեալ Լիպարիտն ի Կոստանդնուպօլիս, և տեսեալ զնա թագաւորն Մոնոմախ ուրախ լինէր յոյժ. և մեծամեծ պարգևօք յուղարկեաց զնա ի տուն առ կինն իւր և առ որդիքն։ Լիպարիտնս այս եղբայր էր Ռատին և Զոյատին՝ վրացի ազգաւ՝ ի հզօր ջոկէ։</p>
            <milestone unit="section" n="499"/><p>Դարձեալ ի թուականութեանն Հայոց յամի ՆՂԹ եղև սաստիկ խռովութիւն ի տունն Հոռոմոց, և բազում գաւառք մաշեցան ի սուր սուսերի։ Եւ եղև կատարածք մեծամեծք և աւուրք դառնաշունչք ի ձեռն գիշակեր և անօրէն պիղծ ազգին Պածենկաց՝ չար և արեանարբու գազանացն. վասն զի ազգք օձիցն ելին և հարին զԽարտէշքն, և Խարտէշքն ելին և հարին զՈւզն և զՊածինակն, և միաբան բորբոքեցան ի վերայ տանն Հոռոմոց, և բազում նեղութիւնս անցուցին ընդ Կոստանդնուպօլսի. և փառաւոր իշխանք մատնեցան ի գերութիւն, զորս ոչ կարեմ պատմել զաղէտս թախանձանացն, զոր կրեաց տունն Հոռոմոց յամին յայնմիկ. վասն զի գազանապէս և անողորմ գերեցին զազգն Յունաց. և թագաւորն զարհուրեալ ոչ իշխեաց ելանել ի պատերազմ, զի անթիւ և անհամարք էին զօրք թշնամեացն. և զբազում աւուրս կացեալ գնացին յաշխարհն իւրեանց. և ապա այնուհետև եղև խաղաղութիւն յաշխարհին Հոռոմոց։ <milestone unit="section" n="500"/>Իսկ յորժամ բարձրացեալ աւարտեցաւ թուականս Հայոց ազգիս ի յամս Շ, մատեան առ թագաւորն Մոնոմախ չարաթոյնք և լեզուք նենգաւորք և մատուցանէին չարախօսութիւն վասն փառաւոր իշխանաց Հայոց, որք ի գաւառն Պաղնայ բնակեալ կային, և ասացին՝ թէ Անհնազանդ կան հրամանաց քոց և կամին ապստամբ լինել ի քէն։ Եւ առաքեաց զօրապետս հանդերձ զօրօք ի Պաղին և անիրաւաբար հեղոյր զչարութեան թոյնս իւր ի վերայ անմեղաց. և բարկութեամբ սկսաւ ապականել զամենայն գաւառն, և զամենայն իշխանսն սկսաւ ի փառաց ընկենուլ, վասն զի էր այր պիղծ և չար, որ էր զօրագլուխ սատանայի, որոյ անուն նորա Պեռոս ճանաչի, և կամեցաւ որ զմեծ իշխանսն զորդիսն Հաբէլի ձերբակալս առնել, զՀարպիկն այր քաջ և զհզօր և զԴաւիթ և զԼևոն և զԿոստանդին՝ զչորս եղբարսն, այսմ օրինակաւ և զայլ իշխանսն։ Յայնժամ իշխանքն ծածկաբար խորհուրդ արարին զի ամենայն ոք զիւր ամրոցն բռնեսցէ՝ մինչև ծանուցանեն թագաւորին զաւերումն գաւառին յանօրէն Պեռոսէ. և միաբան արարին երդումն միաբանութեան՝ զի յայդ շաբաթու առցէ ամենայն ոք զիւր ամրոցն։ Եւ յայնժամ մի ոմն ի միաբանելոցն Թորոսակ անուն՝ տէրն Թլպաղայ, ուրացաւ զերդումն և ազդ արարեալ անօրէն Պեռոսին, թէ ամենայն իշխանքն միաբանեցան չգալ ի կոչումդ քո. և զայս ամենայն ոչ գիտացեալ Հաբելի որդւոցն, և որպէս յառաջն ասացեալ էին՝ յաւուր շաբաթուն առին զմեծ ամրոցն՝ որ կոչի Արկնի, որ էր մերձ ի գաւառն Թլմխոյ. և այլ ամենայն միաբանքն գնացին ի կոչն Պեռոսին։ Եւ լուաւ զայն, զոր արարին որդիքն Հաբելի, արար ժողով ի վերայ բերդին Արկնոյ զօրս բազումս. և տեսանէր զամրութիւն բերդին՝ հիանայր յոյժ և ոչ կարէր պատերազմել, վասն զի բարձր էր յոյժ և անառ էր ի թշնամեացն. և ոչ կարաց մերձենալ ի նա։ Եւ յայնժամ խորհեցաւ զայս ինչ չար և ասաց. «Եթէ ոք բերցէ զգլուխ Հարպկանն առ իս, առցէ գանձ ոսկւոյ և արծաթոյ բազում և իշխանութիւնս և մեծութիւնս ի թագաւորէն»։ Եւ լուեալ զայս սննդակիցք և նախածանօթքն իւր, որք առ ինքն էին ի բերդն, և խորհեցան խորհուրդ անօրէնութեան զՅուդայի և զԿայենի եղբայրասպանին։ Եւ էր մօտ ի բերդն տեղի հակառակ, և Հարպիկն առեալ արս և ելեալ պահէր զտեղին. և զաւուրս երեք ոչ իշխեաց ննջել ամենևին. և ասեն նենգաւորքն. «Վասն է՞ր ոչ ննջես, տէր մեր, զի ահա այսօր անձինք մեր մեռանին ի վերայ քո անձինդ»։ Եւ հաւատացեալ նոցա՝ նընջեաց, զի ձանձրացեալ էր յոյժ. և իբրև քաղցրացաւ ի քունն, յարուցեալ ազգականն իւր հատանէր զգլուխն Հարպկանն՝ զառն հզօրի և քաջի, և ի նոյն գիշերին հասուցանէին զգլուխն առ Պեռոս կատապանն. և սպանողքն ոչինչ օգտեցան՝ բայց միայն անէծս։ Եւ հրամայեաց Պեռոս ի ձող ցցել զգլուխ Հարպկանն և տանել ընդդէմ դրան բերդին. և ի լուսանալն տեսեալ եղբարցն նորա՝ ծանեան և վաղվաղակի բացեալ զդուռսն և արկեալ հող ի վերայ գլխոց իւրեանց և լալով գային երեք եղբարքն և անկանէին առաջի հատեալ գլխոյ Հարպկանն. և այնչափ կոծ առեալ նոցա, մինչև ողբս առեալ լային ամենայն զօրք բանակին։ Եւ այսպիսի օրինակաւս տիրանայր Պեռոսն ամուր բերդին Արկնոյ և զեղբարսն Հարպկանն՝ զորդիսն Հաբելի տարաւ ի Կոստանդնուպօլիս առ թագաւորն Մոնոմախն։ Եւ տեսեալ զնոսա թագաւորն և ամենայն տունն Յունաց, հիանային ընդ սոսկալի տեսիլ կերպարանացն նոցա, վասն զի ահաւոր էին տեսլեամբ և թիկամբքն հանդերձ բարձր էին քան զամենայն տունն Յունաց. և յաղագս գեղեցիկ տեսլեանն ոչինչ արար խրատ նոցա, այլ հրամայեաց անցուցանել զնոսա ի կղզի՝ զԴաւիթ և զԼևոն և զԿոստանդին, զայր քաջք և հզօրք և երևելի իշխանք Հայոց։</p>
         </div>
         <div n="book2">
            <p> </p>
            <milestone unit="section" n="500prologue"/><p> մինչև ցայս վայրս բազմաջան և աշխատաւոր քննութեամբ գտեալ գրեցաք զշարագրական գրեալս զհարիւրից ամաց, զորս ի բազում ժամանակաց հետաքննեալ հասու եղաք։  այնքանեաց տեսողացն և լսողացն, որք էին ի հին ամաց ծնեալք, և ընդ ընթերցողսն յառաջին պատմագրացս, որք ականատեսք էին լեալք ամենայն եղելոց և նեղութեանցս այսոցիկ, զոր վասն մեղաց կրեաց տունն Հայոց և . զայս բազում անգամ զմտաւ ածեալ եմ, վասն այս յետին ժամանակին գրել զդառնաշունչ կատարածսն, զայս սոսկալի բարկութիւնս, զոր կրեաց ազգս Հայոց ի գիսաւոր և ի պիղծ Եղիմնացւոց ազգէն Թուրքաց, յեղբարց իւրեանց Հոռոմոց։ Եւ վասն այսորիկ հարկ եղև և ի մտաց խորհրդոյս իմոյ անդադար յուզմամբ իբրև զմեծ իմն համարելով գտանել զայս գործս կատարածի. և վասն այսորիկ  արարի և գրեցի մինչև ցայս վայր զերեք ազգացս և զհայրապետացս և զայլ պէսպէս քննութեանց զազգաց և զթագաւորաց զորս յառաջ ասացաք և որ զկնի թերևս ասասցուք զսկիզբն կատարածիս, զոր ինչ եղև յաւուրս հարցն մերոց, որք էին տեսեալ բազում անգամ աչօք իւրեանց։ Զոր և իմ իսկ խորհեալ խորհուրդս զայս և զութ ամ  կացի և զայս ամենայն յօժարեցի ի տեսութիւն և  ածել գրով, վասն զի մի ի չարաշունչ դառնութեան ժամանակս  այս ամենայն և մոռասցի։ Եւ վասն այսորիկ ես Մատթէոս Ուռհայեցի և վանական զաշխատութեան զգործս իմ ոչինչ համարեցայ, այլ թողի զայս ի յիշատակ սիրողաց ժամանակագրութեանց, զի յորժամ ի հանդէս քննութեան ելցեն յաղագս ժամանակաց անցելոցն, դիւրաւ կարասցեն գտանել զժամս և զժամանակս և զկատարած բարկութեանն ի վերայ ժամանակացն գտանիցեն և այնու ևս զմտաւ ածեալ յիշեսցեն զաստուածասաստ բարկութիւնն զորս վասն մեղացն ընկալաք զհատուցումն  Աստուծոյ. և վասն այսորիկ  զկորուստ հաւատացելոցն և զխրատս, զոր անօրէն ազգաւ խրատեաց զմեզ Տէր Աստուած մեր. և ահա որ ոչ կամեցաք զսպառնալիսն և զխրատն Աստուծոյ մոռացուցանել ի վերայ մեր։ Արդ արժան է միշտ և հանապազ լսել զխրատն Աստուծոյ մերոյ. և դարձեալ ի նոյն պատուհասն մեղացն դեգերեալ շրջիմք, զորս ընկալաք ըստ արժանեաց մերոց զհատուցումն։ Նա և այլ ևս ունիմք ասել ձեզ ամաց ութսնից զաշխատութենէ Մատթէոսի Ուռհայեցւոյ և վանաց երիցու։ </p>
            <milestone unit="section" n="502"/><p>Իսկ ի լինել թուականութեանս Հայոց ՇԲ եղև ահաւոր նշան և սոսկալի, և կատարած  երևեալ ի մեծ քաղաքն Անտիոք, զոր ի ներքոյ արեգականն գործեցաւ այս սքանչելիս, որ է տեսողացն ահաւոր և հրաշալի։ Եւ եղև այս  ամենայն հաւատացելոց Քրիստոսի, զոր այժմ մեծասաստ սպառնալեօք յայտնեաց Աստուած զդատաստան իւր զահաւոր։ Եւ եղև պատճառ բարկութեանն այսպէս. և արդ վասն զի ազգն Ասորւոց բազում էին ի քաղաքն Անտիոք ոսկւով և արծաթով, լցեալ հարստութեամբ և ամենայն փառաւորութեամբ, և մանկունք նոցա յորժամ երթային յեկեղեցին իւրեանց, տղայք հինգ հարիւր ի ջորւոջս նստեալ գային, և ազգն Հոռոմոց ոխացեալ էին յոյժ մեծաւ չարութեամբ։ Եւ մի ոմն իշխան յԱսորւոց ազգէն ունէր կապեալս բազում. և յաղագս այսր պատճառանացս լինէր մեծ դատաստան առաջի պատրիարգին Հոռոմոց. և սիրաբար վասն դատաստանին դարձուցին զնա ի հաւատոյ իւրոյ և կնքեցին զնա Հոռոմ իւր կամաւորութեամբն և իշխանն, որ զհաւատսն եթող և եղև հակառակ մեծ ազգին Ասորւոց։ Եւ յայնժամ մատնեցան Ասորիքն ի մեծ նեղութիւն, վասն զի սկսան հաւատոյ քննութիւն առնել հանապազօր. և այնչափ  եղեն ազգն Հոռոմոց, որ և զգործեալն ոչ կարացին գիտել, վասն զի զքրիստոսական աւետարանն հրով այրել հրամայեաց պատրիարգն։ Եւ եղև յորժամ ի հուրն դրին զաւետարանն Աստուծոյ, ձայն ելանէր յաւետարանէ անտի, և ի  ի դուրս ելանէր. և նոքա երկրորդ անգամ ի կրակն դնէին զաւետարանն, և նա դարձեալ ելանէր ի կրակէն։ Իսկ նոքա կատաղեալ լրբութեամբ ձգեալ երրորդ անգամ զսուրբ աւետարանն ի կրակն, և նա ելեալ եղև անվնաս։ Եւ իբրև կրկնեցին չորրորդ անգամ, յայնժամ ընկալաւ սուրբ աւետարանն զայրեցողութիւն կրակին ի մէջ հրոյ, և այրեցաւ սուրբ աւետարանն Քրիստոսի Աստուծոյ մերոյ ի քաղաքն Անտիոք ի յազգէն Հոռոմոց։ Եւ եղև յորժամ դարձաւ պատրիարգն յեկեղեցին և ամենայն  ի յայրմանէ տեղւոյն, լցեալ էին ուրախութեամբ որպէս թէ յաղթեցին չար թշնամեաց։ Եւ իբրև  յեկեղեցին ի սուրբն Պետրոս, գոչեաց առ հասարակ ամենայն եկեղեցին ահաւոր գոչմամբ և եղև շարժ սաստիկ և դողացոյց զամենայն քաղաքն Անտիոքացւոց։ Եւ եղև ի միւս այլ աւուրն անկաւ հուր յերկնից ի վերայ եկեղեցւոյն սուրբ Պետրոսի, և որպէս զղամբար ի հիմանցն  ամենայն եկեղեցին առ հասարակ բորբոքեալ լինէր հրով, և որպէս զփայտակոյտս այրեցաւ քարն, և բոցն բարձրացեալ ելանէր յերկինս. և պատառեցաւ խորանն և զսեղանն Խորհրդոյն  յանդունդս և զլուսաւոր ակն զոր մեծն Կոստանդիանոս եդեալ էր ի սուրբն Պետրոս ընդ քսան բիւր ոսկւոյ, որ կայր հանապազ ի վերայ սրբոյ սեղանոյն ի լուսաւորութիւն գիշերոյն, կլաւ երկիր և այլ ոչ կարացին գտանել։ Եւ այլ քառասուն  այրեցան հրովն երկնային ընդ սուրբ Պետրոսին  կամ Ասորւոց ոչ ինչ եղև վնաս։ Եւ յորժամ այս այսպէս գործեցաւ, ահաբեկեալ եղև ամենայն քաղաքն Անտիոքացւոց և  ահիւ և դողութեամբ. յայնժամ սկսան  առ Աստուած լալով և բազում հառաչանօք աղաչել զԱստուած. և ելանէր պատրիարգն հանդերձ քահանայիւք և սարկաւագօքն և կղերիկոսօք և այլ բազում ժողովրդովք արանց և կանանց, ծերց և տղայոց և ժամօք շրջէին ի քաղաքին զարդարանօք և ամենայն փառաւոր սպասիւք եկեղեցականօք. և եղև յորժամ հասանէին ի  ի տեղին, ուր փոքր կամուրջն կայ ընդ հեղեղագնացս լերինս, յանկարծակի գոչեաց ամենայն գետինն, և եղև շարժ ի միջօրէին ի վեցերորդ ժամուն. և նոյն ժամայն պատառեցաւ երկիրն և բացեալ զբերան իւր և զպատրիարգն և զամենայն բազմութիւն քահանայից և զժողովրդոցն  յանդունդս աւելի քան զբիւր մի. և զաւուրս հնգետասան գայր ձայն աղաղակի նոցա ի խորս անդնդոց. և ապա անշնչացան, զի կնքեցաւ երկիրն ի վերայ նոցա, որ կան մինչև ցայսօր. զորս ի ձեռն բազմադիմի յանցանացն կրեցին բնակիչք քաղաքին Անտիոքացւոց ի յԱրդար Դատաւորէն Աստուծոյ։ Վասն զի  իսկ արժանի յիշել զգործս անօրէնութեանն նոցա, զոր գործէին եկեղեցականքն և ամենայն դասք հաւատացելոցն Յունաց ի քաղաքն Անտիոք. զի առաւել բարձրացաւ ծուխ անօրէն գործոցն նոցա քան զՍոդոմայ և զԳոմորայ, վասն որոյ և պատուհասն ցուցանէր զփոխարէն հատուցումն նոցա ըստ գործոցն. զի ահա անդ հուրն հասանէր ի սատակումն չարաչար  և աստ զնոյն չարագործսն հրով և պատառմամբ անդնդոց բնաջինջ սատակեաց ի մեղսասէր քաղաքն Անտիոք, որ դեռ իսկ ի նոյն բորբոքեալ կան անպատկառելի հաւատօք. զի ահա աստուածպաշտութեամբ զանհաւատիցն և զանօրինացն գործէին զգործսն, վասն զի բորբոքեցան ի գործս աղտեղիս, զոր և լսողացն ծանր է առ ի լսել և ասողացս կարի զազրալի։ Եւ  զինչ ասացից, զի մինչ զկին հայելն մեզ ծանր գրեաց Փրկիչն, զարուամոլութեանն զինչ ասացից. զոր և ինքն Տէր հատուցանէր զհատուցումն  քաղաքին։ </p>
            <milestone unit="section" n="503"/><p>Յամի և ի թուականութեանն Հայոց ազգիս ՇԳ զարթեալ եղև օդն դառնաշունչ և մահաբեր ի վերայ աշխարհին Հայոց, վասն զի շարժեալ եղև յաթոռոյն իւրմէ սուլտանն Պարսից Տուղրիլ և գայր ահագին բազմութեամբ  զաւազ ծովու և խաղացեալ անթիւ զօրօք հասանէր ի Հայաստան աշխարհն, իջեալ ի քաղաքն, որ կոչի Բերկրի, և պատերազմաւ առեալ  մաշեաց  մահուամբ։ Եւ յարուցեալ որպէս զսեաւ ամպս հրացայտս և գայր հասանէր հանդերձ մահաբեր կարկտիւն և պատեալ զքաղաքն, որ կոչի Արճէշ, և սաստիկ պատերազմ յարուցանէր ի վերայ քաղաքին զաւուրս ութ. և ի բազմութենէ զօրացն ձանձրացեալ քաղաքացիքն ի դառն պատերազմէն և այնուհետև մեծաւ աղաչանօք գային ի հնազանդութիւն ի ձեռն բազում ընծայիւք ոսկւոյ և արծաթոյ, ձիոց և ջորւոց. և սիրոյ սկիզբն արարին մեծաւ պաղատանօք և ասացին. Ով աշխարհակալ սուլտան, երթ և առ զքաղաքն Մանծկերտ, և յայնժամ մեք և ամենայն աշխարհն Հայոց քեզ լիցուք ի ծառայութիւն։ Եւ լուեալ զայս Տուղրիլ սուլտանն, և հաճոյ թուեցաւ նմա ամենայն բանքս այս. և յարուցեալ բազմութեամբ զօրօք իւրովք հասանէր ի քաղաքն Մանծկերտ, և էր որպէս զօձ լցեալ ամենայն չարութեամբ։ Յայնժամ բանակ հարկանէր և պատէր շուրջ զքաղաքաւն, և իջանէր ի տեղին, որ Քարգլուխ կոչի, և անդ օթևանս արարեալ։ Իսկ յորժամ բաժանէր առաւօտն, հրամայէր հարկանել զպատերազմողական  և ահա անդ էր տեսանել զահաւոր օրն և  ի վերայ քրիստոնէիցն, յորժամ պատեաց զքաղաքն Մանծկերտ. զի յորժամ ձայնքն և հնչիւնքն պատերազմողականացն փողոցն հարկանէր և առ հասարակ ձայնք գոչմանց զօրաց պատերազմականացն զպարիսպն առ հասարակ դողացուցանէր։ Իսկ այժմ վասն քրիստոնէից քաղաքին զինչ ասացից, որք արիաբար նահատակեալք միաբան ամենայն բազմութիւնք քաղաքին, որք կային ընդդէմ անվճարելի պատերազմացն։ Եւ էր զօրապետ քաղաքին իշխանն Հոռոմոց Վասիլն որդի Ապուքապայ, այր բարի և աստուածապաշտ։ Սա զօրացուցանէր զամենայն  զարս և զկանայս քաջասիրտս, և խոստանայր ի թագաւորէն ամենեցուն փառս և իշխանութիւնս և զտիւ և զգիշեր ոչ դադարէր ի քաջալերել և ի յորդորել զամենայն քաղաքն։ Իսկ զօրք այլազգեացն ոչ դադարէին ի պատերազմելոյ զբազում աւուրս. և արարին գետնափոր ի ներքոյ գետնոյ, վասն զի այնիւ առցեն զքաղաքն. և իմացեալ զօրքն քաղաքին փորեցին հանդէպ նոցա և կալան զամենայն փորողսն, կալան և զաներն սուլտանին, որոյ անուն Ոսկեծամ ասէին, և հանեալ ի վերայ պարսպին և սպանին զնոսա. և տեսեալ սուլտանն յոյժ վիրաւորեալ լինէր և յայնժամ առաքեաց ի Բաղէշ և ետ բերել զբաբանն, զոր Վասիլ թագաւորն արարեալ էր յաղագս  հնգետասան , ահաւոր և զարմանալի։ Եւ յորժամ կանգնեցաւ անօրէն բաբանն, սոսկաց ամենայն քաղաքն. և զառաջին որ եհար երեք այր պահ և զկրծապահն ի քաղաքն ձգեաց. և յայնժամ երէց մի յայտնեալ ի քաղաքն և  դրեալ մեքենայ մի ընդդէմ նորա և յառաջին քարէն հարկանէր զբաբանն և բեկանէր զխոզակն. և զօրացաւ քաղաքն, վասն զի ահիւ պաշարեցան։ Եւ յետ աւուրց ամրացուցին այլազգիքն զբաբանն և կազմեցին յամենայն կողմանց անմերձենալի, սկսան հարկանել զպարիսպ քաղաքին մեծամեծ քարամբք. և յայնժամ ահաբեկեալ երերալով դողայր ամենայն քաղաքն։ Յայնժամ Վասիլն ձայն տուեալ առ ամենայն քաղաքն և ասէր. Ով ոք կարասցէ ելանել և հրով  զբաբանն զայն, առցէ յինէն տուրս բազում ոսկւոյ և արծաթոյ և ձիս և ջորիս և ի թագաւորէն փառս և իշխանութիւնս. և եթէ մեռցի յանօրինաց և իցեն նորա ազգական կամ որդի, նորա եղիցի այն ամենայն։ Եւ յայնժամ յառաջ եկեալ Փռանգ մի և ասէ. Ես ելից և այրեցից զբաբանն զայն, և ահա այսօր հեղցի արիւն իմ ի վերայ ամենայն քրիստոնէից, վասն զի ես միայն եմ, ոչ ունիմ կին կամ որդիք, որ լան զիս։ Եւ խնդրեաց զօրաւոր և քաջ ձի և զգեցեալ զրահս և եդեալ սաղաւարտ ի գլուխն և առեալ թուղթ կապեաց ի ծայր ռմբին և երեք շիշ նաւթ դրեալ ի ծոց իւր և թղթաւորի պատճառանօք յառաջ ելեալ, և առեալ աղօթս յամենայն  և զԱստուած օգնական կալեալ գնայր  ի զօրսն այլազգեաց. և զօրք անօրինացն տեսանէին զթուղթն և համարեցան զնա թղթաւոր և ոչ ինչ խօսեցան։ Եւ էր ժամ օր հասարակ և տօթ  յոյժ. և այր իւրաքանչիւր ննջէր ի վրանս իւր. և եկեալ Փռանգն առաջի բաբանին զտեղի առեալ և ոչ գնայր. և  ընդ մեծութիւն բաբանին կայ և հիանայ և ի նոյն ժամայն հանեալ զմէկ շիշն և հարկանէր զբաբանն. և որպէս զարծիւ շուռ առեալ զբաբանովն նա հարկանէր զմիւս այլ շիշն. և դարձեալ շուրջ եկեալ և զերրորդ շիշն  զբաբանն. և ահաւոր բորբոքեցաւ հրով, և Փռանգն դարձաւ ի փախուստ։ Եւ զոր ինչ արար տեսին ամենայն բազմութիւն բանակին այլազգեացն և յարձակեցան զհետ, և Փռանգն անվնաս հասանէր ի քաղաքն. և բաբանն սաստկապէս այրեցեալ եղև. և էր ուրախութիւն մեծ ամենայն հաւատացելոցն, և Փռանգն փառաւորեցաւ տրօք ամենայն քաղաքացեացն։ Եւ լուաւ թագաւորն Մոնոմախ, տարաւ զնա առ իւր և տայր նմա իշխանութիւնս։ Իսկ սուլտանն հիացաւ յոյժ ընդ գործ Փռանգին և խնդրեաց ի Վասլէն, զի տեսանիցէ զնա, որ արար զայնպիսի քաջութիւնն, զի տացէ նմա պարգևս. զոր ոչ էառ յանձն գնալ Փռանգն։ Եւ սուլտանն զայրացաւ յոյժ և դարձեալ փորելոյն սկիզբն արար, վասն զի ի վայր կործանեսցէ զպարիսպն. և քաղաքացիքն քաջացան ընդդէմ և առ յոչինչ համարէին զամենայն մեքենայս նորա. և արարեալ երկաթի ճանկ և զամենայն փորողսն արտաքս հանեալ սատակէին։ Եւ տեսեալ սուլտանն լռեալ դադարեաց և կայր մեծաւ ամօթով։ Յայնժամ առեալ քաղաքացիքն խոզ մի և եդին ի բաբանն և ձգեցին զնա ի բանակն սուլտանին. և ձայնեալ ամենայն քաղաքս զհետ ասէին թէ Առ սուլտան, զայդ քեզ կին արա, և մենք տամք զՄանծկերտ քեզ պռոյգ։ Եւ լուեալ սուլտանն ի բարկութիւն շարժեալ և զբերողսն գլխատեաց, որ զինքն ի Մանծկերտ բերին, և ինքն մեծաւ ամօթով  յաշխարհն Պարսից. և ողորմութեամբն Աստուծոյ փրկեցաւ քաղաքն Մանծկերտ յերեսաց ազգէն Թուրքաց պղծոց։ </p>
            <milestone unit="section" n="504"/><p>Դարձեալ ի թուականութեանս Հայոց ամի ՇԴ մեռանէր թագաւորն Հոռոմոց Մոնոմախն. սա կացեալ յաթոռ թագաւորութեանն Հոռոմոց զամս չորեքտասան. և թագաւորեաց փոխանակ նորա քենի նորա Կիւրա-Թօտոռն, այն որ անուանեցաւ Ելեխտօռ, և էր քոյր Կիւռա-Զոյէ, սրբասէր և կոյս և յոյժ առաքինի. և հրամայեաց ամենայն արարածոյ խաղաղութիւն առնել և այրեաց և գերեաց. և արար դարձ ամենայն զրկելոց և իրաւունս և զամենայն բանդարգեալս հրամայեաց ազատել. և սա եհան ի բանտէն զիշխանսն Հայոց զորդիսն Հաբելի զՀարպկանն եղբարսն, եհան ի կղզւոյն և մեծաւ փառաւորութեամբ արձակեաց զնոսա ի հայրենի աշխարհն իւրեանց ի բերդն Արկնի. և պատուիրեաց այլ մի ևս մեղանչել։ Եւ յայնմ ամի  զՊեռոս կատապանն. և փոխանակ նորա գայր Մելիսանոսն այր բարի և անուանի, և էր ողորմած այրեաց և գերեաց, շինող աշխարհի և ամենայն փառաւորութեամբ զարդարեալ։ Եւ կացեալ յաթոռ թագաւորութեանն Կիւրա—Թօտոռն զամս երկու և ամիսս երեք և փոխեցաւ առ Քրիստոս բարի խոստովանութեամբ. և նստաւ յաթոռ թագաւորութեանն Միխայլ ալևորն զամիսս ևթն։ </p>
            <milestone unit="section" n="505"/><p>Եւ յաւուրս յայսոսիկ ելանէր իշխան ոմն ի տանէն Հոռոմոց և անուն նորա Կոմանոս. սա յարուցեալ ահագին բազմութեամբ և գայր ի վերայ Կոստանդնուպօլսի և բանակ հարկանէր յեզր ծովուն Ովկիանոսի յսյսկոյս և մեծաւ բռնութեամբ խնդրէր զաթոռ թագաւորութեանն Հոռոմոց, այս եղև ի թուականութեանս Հայոց ՇԵ։ Յայնժամ թագաւորն Միխայլ արար ժողով զամենայն աշխարհն արևմտից և զամենայն բազմութիւնն զօրաց իւրոց անցուցանէր ընդ Ովկիանոս ի  և գային ի վերայ Կոմանոսին. և յայնմ աւուր խմբեցաւ պատերազմ մեծ և ահաւոր ի վերայ քրիստոնէիցն, վասն զի բախէին զմիմեանս ուժգին կոտորածով, և հեղոյր արիւն բազում հաւատացելոցն ի վերայ երկրի։ Եւ յայնժամ Կոմանոսն որպէս զառիւծ գոչեաց մեծաւ զայրացմամբ և հասեալ բեկանէր  թագաւորին Հոռոմոց և առ հասարակ սրով ի փախուստ դարձուցանէր զնոսա. և անողորմ ի սուր սուսերի կոտորեաց զամենայն զօրսն Հոռոմոց, և փակեցին զնոսա առ հասարակ յեզր Ովկիանոսի մեծի ծովուն. և որպէս զմառախ ի հողմոյ , այնպէս թմբրեալ լինէին զօրքն Հոռոմոց ի սաստիկ պատերազմէն և ի յՈվկիանոս լցեալ մեռանէին. և բազումք այն էին, որ դառն սրով ընկալան զմահ։ Եւ յաւուր յայնմիկ մեռան ի զօրացն Հոռոմոց արք պատերազմողք հարիւր և հնգետասան հազար. և զամենայն իշխանսն առ հասարակ ։ Յայնժամ իշխանքն, որ ի պաղատն էին, իբրև տեսին զամենայն կատարած բարկութեանս և զայնչափ արեանցն հեղմունսն, խորհեցան տալ զաթոռ թագաւորութեանն ի Կոմանոսն, և վասն զի մեծ սուգ էած առ հասարակ ազգին Յունաց. և յայնժամ ելեալ պատրիարգն և ամենայն իշխանքն Կոստանդնուպօլսի առ Կոմանոսն և արարին ընդ նմա բազում  և տարան նստուցին զնա յաթոռ թագաւորութեանն Հոռոմոց. և ապա եղև խաղաղութիւն աշխարհին Յունաց։ Բայց աւերումն և յափշտակութիւն բազում եղև  յայնմ ամին, զի Կոմանոսին դեհն և Միխայլին զմիմեանս աւերէին. և այսպէս բազում աւեր գործեցաւ մինչև հաստատեցաւ աթոռ թագաւորութեանն ի Կոմանոսն. և յայնժամ հանեալ հրովարտակ ընդ ամենայն երկիր և արար խաղաղութիւն աշխարհի։ Իսկ Կոմանոսն առաւել մեծարեաց զայնոսիկ, որք միամիտ կացին ի վերայ Միխայլին, քան զայն, որ յիւր վերայ նահատակեցան։ Եւ եղև յառաջ քան զայս գային իշխանքն Հոռոմոց յօգնութիւն Միխայլին Պիզշոնիտն և Լիպարիտն. և յորժամ հասան ի , լուան եթէ  թագաւորեաց, ի գիշերին փախեան առ հասարակ և ասէին ցմիմեանս, եթէ Խալատ ի Ճերճերոյ դառնայ։ Եւ յետ աւուրց ինչ գնային առ թագաւորն. և առաւել մեծարեաց զնոսա։ Եւ հրամայեաց թագաւորն Կոմանոս դեկան զարկանել յիւր անուն և զթուրն հանել ի վերայ ուսոց իւրոց, եթէ  առի զաթոռ թագաւորութեանս, ընդ որում ոչ հաճեցաւ ընդ բանս այս, նաև այլ ևս պէսպէս գործ նենգութեան գործեաց Կոմանոսն ընդ քրիստոնեայսն։ Եւ յետ աւուրց ինչ զօրաժողով արարեալ ահագին բազմութեամբ և կամեցաւ յարուցանել պատերազմ ընդ ազգն . և երթեալ անցանէր ընդ մեծ գետն  և գնայր խաղայր առ յապականել զամենայն արևմուտք. և ուր հասանէր որպէս զչար գազան մռմռայր ի չարութենէ սրտին իւրոյ, և ընդ որ անցանէր բազում արիւն տայր հեղուլ. և եղև կոծ մեծ յամենայն արևմուտ, ևս առաւել ի յաշխարհն Բուլղարաց։ Եւ էր յաւուրսն ամառնային, և հասանէր աստուածասաստ բարկութիւնն ի վերայ զօրացն Կոմանոսին, զոր ոչ բաւէ բերան զմեծ կատարածս արկանել ընդ գրով, զոր ըստ արժանեացն ընկալան։ Եւ զի ահա ելանէր ամպ յարևմտից և գայր ի վերայ բանակին Կոմանոսին, և էր ամպն սեաւ և ահաւոր տեսլեամբ, որ ոչ ոք համարձակէր հայել ի նա. և եղեն ճայթմունք և որոտմունք, և հրացայտ փայլատակմունս յարուցանէր. և յայնժամ սկսաւ ի կարկուտս մեծամեծս և բախեալ հարկանէր զբանակն և սաստկապէս դիպէր ամենայն զօրացն. յայնժամ նոքա մի առ մի փախեան և  իրացն ոչ գտանէին։ Եւ տեսեալ թագաւորն լցաւ բարկութեամբ և յոչ կամաց դարձաւ որպէս զփախստական, և ամենայն զօրքն առ հասարակ ցրուեալք լինէին ընդ լերինս և ընդ դաշտս. և անդ էր տեսանել զմեծ կատարածն, զոր կրեցին ի բազում հարուածոցն, և անթիւք կորեան, հայր յորդւոյ և որդի ի հօրէ, եղբայր յեղբօրէ, և թագաւորն երեք արամբք կորուսեալ եղև մինչև ի Տօնաւիս գետն, ապա եղև գտեալ։ Եւ յորժամ հանդէս արար զօրաց իւրոց, մեծ մասն զօրացն կոտորեալ էին յերկնից բարկութենէն։ Իսկ յաղագս ձիոց և ջորւոց, ոսկւոյ և արծաթոյ և այլ կարասեացն աւելորդ է ասել, և կամ զամենայն  պատերազմի։ Եւ այնուհետև գիտացեալ Կոմանոսն, եթէ այս ամենայն  բարկութիւնս վասն իմոյ յանցանացն եհաս ի վերայ քրիստոնէից, զի մեղօք իմովք բարկացուցի զԱստուած, և եկեալ ի Կոստանդնուպօլիս և անկեալ առաջի Աստուծոյ խնդրէր զթողութիւն մեղաց իւրոց, զոր արար. և այնուհետև խնդրէր ելանել յաթոռոյ թագաւորութենէն և մտանիլ ի կարգս ապաշխարութեան պահօք և արտասուօք։ </p>
            <milestone unit="section" n="507"/><p>Եւ եղև ի թուականութեանն Հայոց  թագաւորեցոյց Կոմանոսն զՏուկիծն, զի յաղագս այնր գործոյն, զոր յառաջն ճառեցաք, գիտացեալ թէ ոչ հաճեցաւ Աստուած ընդ թագաւորութիւնս նորա վասն անմեղ արեանցն, զոր եհեղ յազգէ հաւատացելոցն. և եղև, զի մէկ կողմն անձինն թուլացաւ. և յորժամ ետես զաստուածասաստ բարկութիւնն ի վերայ անձին իւրոյ, կամեցաւ զգենուլ զգեստ կրօնաւորութեան և  ի վանք ։ Եւ յայնժամ առաքեաց ի կողմն Տաճկաց ի քաղաքն  և բերեալ զտուկ քաղաքին Ուռհայոյ, որում անուն էր Տուկիծ, վասն զի  ազգէ էր, և առեալ զթագն դնէր ի գլուխ Տուկծին և երկրպագէր նմա, և նստոյց զնա յաթոռ թագաւորութեանն և ինքն գնացեալ յանապատ և եղև վանական։ Եւ Տուկիծն բռնակալեալ ի վերայ թագաւորութեանն Յունաց և զամենայն  ածէր ի , և եղև ուրախութիւն ի վերայ ամենայն տանն Յունաց վասն Տուկծին։ </p>
            <p>Յայսմ ամի  ամենագովելին Տէր Պետրոս կաթուղիկոսն Հայոց, որ գլուխ էր մարմնոյ Հայաստանեայց և պարիսպ սրբոյ եկեղեցւոյ։ Սա կացեալ յաթոռ հայրապետութեան զամս քառասուն և երկու և յաւելաւ առ հարս իւր. և ձեռնադրեաց յաթոռ հայրապետութեանն իւրոյ զերանելին զՏէր Խաչիկ, որ էր քուրորդի իւր, լցեալ ամենայն սրբասնունդ առաքինութեամբ և բարեհամբաւ անուամբ, զարդարեալ շնորհօք առաքելականօք և մարգարէականօք։ Եւ թաղեցին զՏէր Պետրոսն ի քաղաքն, որ կոչի Սեբաստիա, ի վանք սրբոյ Նշանին, հանդերձ բազմութեամբ։ </p>
            <p>Ի նոյն թուականութեանս Հայոց երկրորդեալ յարձակեցան ազգն անօրինաց ի վերայ հաւատացելոցն Քրիստոսի. և ահա ելեալ գայր ի Պարսից նահանգէն ամիրայ ոմն մեծ և հզօր Դինար անուն, և զօրօք բազմօք գայր անկասկած դառնաշունչ բռնութեամբ և նենգաւոր սրտիւ ծածկեալ զչարութիւն իւր։ Եւ  բազում  և խաղայր գնայր և հասանէր մինչև ի հռչակաւոր քաղաքն և յանուանին, որ կոչի Մելտենի, վասն զի ի բազում ժամանակաց մատնած էր քաղաքն Պարսից թէ անչափ է հարստութիւն ոսկւոյ և արծաթոյ ականց և մարգարտաց և դիպակաց։ Եւ էր քաղաքն անպարիսպ. և յորժամ գայր յառաջ  և ։ Եւ գայր անցանէր ի Մելտենի. և եղև առաջնորդ զօրացն անօրինաց որդին Լիպարտին միաբանեալ ընդ նոսա. և էր յաւուրսն ձմերայնոյ ի մուտսն յիսնակին, յորժամ պատեաց զքաղաքն Մելտենի. և վասն հռչակաւոր անուանն, որ ընդ ամենայն աշխարհն Պարսից տարածեցաւ անուն գեղեցկութեան նորա. յայնժամ որպէս սեաւ ամպ շրջանակաւ պատեաց զամենայն քաղաքն առ հասարակ. և տեսեալ քաղաքացեացն զահաւոր բարկութիւնն միաբան ի փախուստ դարձան արք և կանայք, ծերք և տղայք, և տեղի փախստեան ոչ ։ Յայնժամ հատաւ սէր բարեկամաց և յոյս կենաց յամենայն մտաց. ի դառնաշունչ բարկութեանցն մոռանայր հայր զորդի և որդին զհայր. մայր զդուստր և դուստր զմայր իւր լայր, եղբայր առ եղբայր և սիրելիք առ սիրելիս։ Եւ յայնժամ լայնատարած դաշտք քաղաքին առ հասարակ ի փախուստ ելեալ, բազմութիւնքն   մէջ թշնամեացն. և տեսեալ , սակաւ մի զտեղի առին և հիանային ընդ բազմամբոխութիւն քաղաքին, զի էին որպէս զաւազ ծովու անթիւ բազմութեամբ. և ոչ համարձակէին այլազգիքն մինչև փախեան քաղաքացիքն։ Յայնժամ յարձակեցան սրով ի , և ամենայն սուրք նոցա առ հասարակ ի գործ արեան սկսեալ մխեցան. և առ սակաւ ժամ մի լցաւ արեամբ ամենայն քաղաքն. և  քաղաքն Մելտենի, և ոչ ոք էր որ ողորմէր ծերոց և կամ տղայոց։ Եւ անդ էր տեսանել մարմինքն փառաւորք և պատուականք, որք անկեալք և թաւալեալք կային ի մէջ արեանցն, և տղայքն ի գիրկս մարցն մասն առ մասն հարեալ լինէին, և արիւնն և կաթն ընդ միմեանս միաւորեալ խառնեցան։ Եւ ով կարէ ի գիր արկանել զաստուածասաստ բարկութիւնն, զոր յաւուր յայնմիկ կրեաց քաղաքն Մելտենի, վասն զի փոխանակ քաղցր ցօղոյն արիւն ծածկեալ ունէր զամենայն բոյսս դալարոյ անդաստանացն։ Եւ յետ այսչափ կատարածի արեանցն և գերութեանց, զորս վարէր առաջի իւր ի գերութիւն, կանայս պատուականս և գեղեցիկս և մանկունս և աղջկունս վայելուչս և անհամար գանձս ոսկւոյ և արծաթոյ անթիւ. և յարուցեալ խաղայր ուրախութեամբ և գայր յաշխարհն Պարսից և  գետն արար ձմերոց ի Յանձիթ։ Եւ յայնժամ զօրքն Հոռոմոց յարձակեցան զհետ Թուրքին, և ի հասանելն նոցա ոչ համարձակեցան պատերազմել ընդ նոսա, այլ դարձան խաղաղութեամբ ի Հոռոմս։ </p>
            <p>Իսկ ի ժամանակս գարնանային հասեալ գնաց զօրքն այլազգեաց ի գաւառն Տարօնոյ և  առ ստորոտ լերամբն Տորոսի մերձ ի Սասուն։ Եւ լուեալ զայս  և քաջ որդին Մուշեղայ Թոռնիկ և ժողով արարեալ զամենայն Սասուն և հասանէր ի վերայ զօրացն այլազգեացն։ Յայնժամ զօրք այլազգեացն  զփողս պատերազմին և միաբան ելին ի պատերազմ։ Եւ եղև օրն այն մեծ և ահաւոր, վասն զի որպէս զջոկս առիւծոց զմիմեանս բախէին երկոցունց կողմանցն, և յայնժամ գոչեաց քաջն Թոռնիկ և ձայն տուեալ աջոյ թևին իւրոյ և հասանէր ի վերայ ձախոյ թևին այլազգեացն և պատառէր զնոսա մեծաւ յաղթութեամբ, և  հայեցաւ ի վանքն սրբոյ Կարապետին և ուժգին զձայն արձակեալ և ասէր. Գլակայ Վանք, սուրբ Կարապետ, հասիր մեզ յօգնութիւն և արա զօրս զայս երևելի ի վերայ հաւատացելոցս. և միաբան ձայն տուեալ միմեանց յարձակեցան ի վերայ այլազգեացն և առին զառն և զամենայն աւարն և դարձուցին զամենայն գերութիւնն. և մնացեալքն յայլազգեացն մազապուրծ զերծեալք ամօթով գնացին յաշխարհն Պարսից։ Եւ քաջն Թոռնիկ մեծաւ ուրախութեամբ դարձաւ ի Սասունք գոհանալով զԱստուծոյ, որ ազատեաց զանթիւ բազմութիւնն զՄելտենւոյ քաղաքին ի ծառայութենէ անօրէն ազգին Պարսից։ </p>
            <p>Դարձեալ ի յայսմ ամի և ի նոյն ձմերոցին եղև նշան ահաւոր և հրաշալի, սոսկալի և մեծ բարկութիւն ի վերայ քրիստոնէից, վասն զի յառաջագոյն երևեալ գուշակ անցման հաւատացելոցն Քրիստոսի. զի որպէս ի պիղծ գիշէն հոտ զազրութեան յառաջագոյն , այսպիսի օրինակաւս յառաջ քան զկատարածն  չարաչար երևէին ի վերայ աշխարհի դառնաշունչ հողմն հարաւայնոյ։ Եւ արդ ահա յաւուր միում յորժամ լուսանայր օր առաւօտուն և ելանէր ամենայն մարդ ի տանէ իւրմէ, տեսանէին ի պարզոյ ի վերայ ցամաք գետնոյն կարմիր ձիւն եկեալ. և էր լցեալ զչորս կողմն աշխարհիս ի յարևելս և յարևմուտ, ի հիւսիս և ի հարաւ. և սկիզբն արար գալոյ ի յաւուր  և զաւուրս վաթսուն անդադար եկեալ, ի գիշերն գայր և ի ցերեկն հոսէր ընդ երեսս երկրի, բայց կարմիր ձիւն մէկ օր էր եկեալ։ Եւ յայնմ ամին եղև անցումն ամենայն չորքոտանեաց անասնոց և գազանաց և թռչնոց. և ի սաստիկ բարկութենէն ոչ գտանէին կերակուր իւրեանց, ի շէն առ հասարակ դէմ արարեալ նոցա և յիւրեանց թշնամիսն ապաւինէին։ Եւ յայնժամ ամենայն ոք անխնայ կոտորէր զնոսա անողորմաբար. վասն զի անասունքն  լինէին, և թռչունքն երամ երամ ի փողոցս և ի տունս մտանէին. և անդ էր տեսանել զահաւոր կատարածն ի վերայ անասնոց և թռչնոց վասն մեղաց որդւոց մարդկան։ Իսկ որ ողորմածքն էին ի տունս իւրեանց կերակրէին զնոսա զամենայն աւուրս ձմերանն և արձակէին զնոսա խաղաղութեամբ. և առ հասարակ ամենայն ոք ի գութս ողորմութեան  ի վերայ անասնոցն։ Եւ մեծ ամիրայն Նսրտօլ, որ նստէր ի քաղաքն Մուֆարղին, քառասուն քոռ ցորենոյ և գարւոյ, կորեկոյ և զայլ ամենայն ընդաց ցանել հրամայեաց ընդ դաշտս և ընդ լերինս վասն թռչնոցն, և խոտ և յարդ անչափ յաղագս անասնոցն, և այսպիսի օրինակաւս բազում անասունք և թռչունք ապրեցան ի  անտի։ </p>
            <p>Յայսմ ամի եղև սով սաստիկ  երկիր, և բազումք մեռան չարաչար և դառն մահուամբ յերեսաց սովոյն, վասն զի ի սաստկութենէ ձեանն անձրև ոչ եկն յերկիր, և վաստակ ոչ եղև, և բազում պտղաբերք չորացան. և եղև ի փոխել միւս այլ տարւոյն եղև լիութիւն և առատութիւն ամենայն կերակրոց, վասն զի մէկ  հարիւր ։ </p>
            <milestone unit="section" n="508"/><p>Իսկ ի վերանալ թուականութեանս Հայոց յամի ՇԸ ժամանեալ հասանէր արհաւիրք և կատարածք մահաբերք ի վերայ հաւատացելոց Քրիստոսի, զորս ոչ կարեմք պատմել զոր  գործեցաւ յամիս այսմիկ աղէտ ահաւոր դառնութեան. վասն զի շարժեցաւ ամենայն տունն Պարսից առ հասարակ և յարուցեալ գային ահագին բազմութեամբ առանց համարոյ որպէս զաւազ ծովու, և խաղայր հասանէր ի վերայ հաւատացելոց տանն Հայոց. և բազում գաւառք մաշեալք լինէին սրով և գերութեամբ յերից ամբարիշտ գազանացս այսոցիկ, որք  ի տիւանէն Տուղրիլ սուլտանէն ամիրայք երեք Սամուխն և  և Գիճաճիճի, արք չարք և արիւնարբուք առաւել քան զգազանս, և սևագունդ զօրօք և մահաբեր նշանօք հասանէին ի վերայ բազմամբոխ և նշանաւոր քաղաքին Սեբաստիոյ. և մռնչալով որոտային և կամեցան զմեծասաստ բարկութիւն իւրեանց ածել ի վերայ հաւատացելոցն Քրիստոսի և մանաւանդ խորհեցան ի միտս իւրեանց ձերբակալս առնել զորդիսն Սենեքարիմայ  թագաւորին Հայոց զԱտոմ և զԱպուսահլ, զորս յառաջագոյն նոցա լուեալ  զօրացն այլազգեացն փախեան ի , և այլ բազում իշխանքն գնացին զհետ։ Եւ յօր բարեկենդանի Վարդավառին պատեալ զքաղաքն բազմութիւն զօրացն անօրինացն և պաշարեաց առ հասարակ շուրջանակի զամենայն քաղաքն. և սուր ի գործ մտեալ ամենայն զօրացն և անհամար մարմինք չարաչար խոցմամբ ի յերկիր թաւալէին, և հոսեալ արեանցն լնոյր զերկիր, որ և տեսողացն սոսկալի երևէին. վասն զի որպէս փայտ անտառի կուտեալ լինէին մարմինք պատուականք ի վերայ երկրի, և արեամբ ծածկեալ եղև հող երկրի ի բազմութենէ դիականցն։ Եւ զի անպարիսպ էր քաղաքն Սեբաստիոյ, իսկ այլազգիքն զառաջինն ոչ համարձակեցան մտանել ի քաղաքն, զի տեսանէին զբազմութիւն եկեղեցեացն սպիտակս և գումբեթաձևս, գիտացին եթէ վրանք  իցեն, և իբրև գիտացին  յայնժամ զաստուածասաստ բարկութիւնն ածին ի վերայ քրիստոնէիցն, անողորմ և անխնայ կոտորեցին զայնքան բազմութիւն քաղաքին և անթիւ և անհամար աւարաւ և գերութեամբ արանց և կանանց, մանկունս և աղջկունս վարէին ի գերութիւն և  գանձս ոսկւոյ և արծաթոյ, ականց  և մարգարտաց և դիպակաց յափշտակեալ հանին ի Սեբաստիոյ, և վասն զի տուն  նա Հայոց թագաւորացն։ Եւ էր օրն այն դառնաշունչ և չար ի վերայ բնակչաց քաղաքին, վասն զի առ սակաւ  քաղաքն և դաշտն արեամբ լցեալ. և գետն որ անցանէր ընդ մէջ քաղաքին փոխանակ  ջրոյն ի յարիւն դարձուցանէր զգոյնն, և բազումք այն էին, որ հրով այրեցան. և ահա անկեալ կային բազում իշխանք և մեծ և փառաւորք մահաբեր խոցմամբ ի մէջ մաքուր և պատուական դիականցն արեամբ ծածկեալք լինէին, և ի սպիտակութենէ մարմնոցն որպէս զաստեղս փայլէին։ Զինչ և վասն քահանայիցն և սարկաւագացն ասացից և յաղագս  եկեղեցեացն, որ ի նմա կային. ամենայն  վճարեցան։ Բազում կոյսք և հարսունք և փառաւոր տիկնայք վարեցան ի գերութիւն յաշխարհն Պարսից, և սակաւ ժամ մի եղև Սեբաստիա իբրև զխուղ մի այրեցեալ հրով։ Եւ կացեալ զօրք այլազգեացն ի Սեբաստիա  ութ և խաղաց գնաց յաշխարհն Պարսից անթիւ և անհամար գերութեամբ։ </p>
            <p>Ով կարասցէ մի ըստ միոջէ պատմել զկորուստ բարկութեանն և զլաց ապաշաւանաց տանս Հայոց, զոր  զօրացն  կրեաց յանտիրութենէ, ի սուտ պահապանացն, ի տկար և ի թուլամորթ վատ ազգին Յունաց. վասն զի մի առ մի քակեալ հանին զքաջ զզօրականսն ի տանէն Հայոց, զորս հանին յարկաց և ի գաւառաց և բարձեալ խափանեցին զաթոռ թագաւորութեանն Հայոց. քակեցին զցանկ պահպանութեանն զօրաց և զօրավարաց. և ազգն Հոռոմոց իւրեանց  քաջութեան զանդարձ փախչելն արարին պարծանք. նմանեցան վատ հովուացն, որ յորժամ զգայլն տեսանէ ։ Սակայն Հոռոմք յայն ջանս , որ  զպարիսպ ամրութեան տանս Հայոց քակեալ կործանեցին և զՊարսիկք ի վերայ արձակեցին սրով և զամենայն յաղթութիւնն իւրեանց  և ինքեանք անպատկառելի երեսօք կուրտ զօրավարօք և ներքինի զօրօք զՀայք պահել ջանային, մինչ և Պարսիկք անտէր տեսին զամենայն արևելք. և յայնժամ մեծաւ զօրութեամբ զօրացան այլազգիքն, որ ի մէկ տարւոյ հասան մինչև ի դուռն Կոստանդնուպօլսի և առին զամենայն աշխարհն Հոռոմոց, զքաղաքս ծովեզերաց և զկղզիս նոցա և արարին զազգն Յունաց որպէս զբանտարկեալս ի ներս ի Կոստանդնուպօլիս։ Եւ յորժամ առաւ Հայք ի Յունաց, արգելաւ ամենայն չարութիւնն Հոռոմոց յազգէն Հայոց. և զկնի այսորիկ հնարեցան այլ կերպիւ պատերազմ յարուցանել ընդ ազգն Հայոց. նստան ի քննութիւն  և այսու ատեալ  զհանդէս պատերազմին,  և զկռիւս և զաղմուկ յեկեղեցի Աստուծոյ կարգեալ հաստատեցին։ Ի Պարսից պատերազմէն յօժարութեամբ փախչին և զամենայն ճշմարիտ հաւատացեալքս Քրիստոսի ի հաւատոյն  խափանել և խախտել, վասն զի յորժամ այր քաջ և զօրաւոր գտանէին, զաչսն խաւարեցուցանէին և կամ ի ծովն ձգեալ խեղդամահ սատակէին. և այն էր փոյթ յօժարութեան նոցա, որպէս զամենայն իշխանսն Հայոց և զքաջ զօրականսն հանին յարևելից և  բնակեցուցին ի Յոյնսն. և յայնժամ ինքեանք  ի կուրտս փոխարկեցին և փոխանակ լեկուր զրեհացն, զոր քաջքն զգենուին, նոքա զծոցն հանդերձիցն լայն և երկայն արարին և փոխանակ պողովատ սաղաւարտին  եդին և փոխանակ երկաթապատ թիկանցն զփողպատն ի վերայ յուսոցն լայն արարին. և որպէս կանայք հեզ և  խօսին, քաջ և մանուկ արանց հանապազ կորուստ խորհին.  և ի ձեռաց սոցա ամենայն հաւատացեալք մատնեցան ի գերութիւն յաշխարհն Պարսից։ </p>
            <p>Յայսմ ժամանակիս թագաւորն Տուկիծ խորհեցաւ խորհուրդ չար և կամեցաւ բառնալ և խափանել զաթոռ հայրապետութեան սրբոյն Գրիգորի ի տանէն Հայոց. և որպէս ասացաքս, յարուցանէր հալածանս և առնէր քննութիւնս պէսպէսս յաղագս հաւատոյ Հայաստանեայց ազգիս։ Մանաւանդ յորժամ մեռաւ Տէր Պետրոսն, յայնժամ յարեան Հոռոմք ի վերայ սուրբ Աթոռոյն և կամեցան եղծանել զնա և կամեցան առ հասարակ դարձուցանել զՀայք ի  Քաղկեդոնի։ Եւ յայսմ ժամու արարին Հոռոմք խնդիր բազմութեան գանձուցն ոսկւոյ և արծաթոյ Տեառն Պետրոսի Հայոց կաթուղիկոսի և զբազումս ի  մատնեցին ի Սեբաստիա և զօծեալն ի յաթոռ հայրապետութեանն զՏէր Խաչիկ հանդերձ եպիսկոպոսօք տարան ի Կոստանդնուպօլիս և զամենագովելին զՏէր Եղիսէ և պահեցին զնոսա յաքսորս զամս երիս. և յաւուրսն յայնոսիկ բազում վտանգ գործեցաւ ի հաւատս Հայոց։ Եւ յայնժամ  և իշխանքն Հայոց, Գագիկ Անեցի և Ատոմ և Ապուսահլ որդիք Սենեքարիմայ  ջան յանձինս կրեցին և հազիւ կարացին հանել զնոսա։ Եւ զկնի այս ամենայն եղելոցս  յաթոռ հայրապետութեան  ի Թաւբլուր. և կացեալ անդ զամս երիս և ընդ ամենայն վեց ամ կալեալ զաթոռ հայրապետութեանն Տէր Խաչիկ։ </p>
            <milestone unit="section" n="511"/><p>Իսկ ի գալ հասանել մերոյ թուականութեանս ի յամս ՇԺԱ հարուածք չար և դժնդակ դառն օդով սփռեալ տարածեցաւ ի վերայ հաւատացելոց Քրիստոսի։ Զի եղև յաւուրս աշնանային և յամսեանն յարեգի բարկութիւն շարժեցաւ ի Դրանէն Պարսից և գային արք երեք մեծք և երևելիք ի տիւանէ անտի Տուղրէլ սուլտանէն, որք են այսոքիկ  և ճմճմ և իսուլվ, և սոքա բազում արեան հեղմամբ գային ի վերայ ազգին քրիստոնէից, և հասեալ նոցա բազում զօրօք ի գաւառն, որ կոչի Պաղին, և սրով սրտմտութեամբ հեղաւ բազում արիւն ի հաւատացելոցն, և գերեցաւ ամենայն գաւառն Պաղնայ։ Եւ անտի յարուցեալ գային որպէս զօձ թունաւորք և  ի վերայ գաւառին Թլմխոյ յԱրկնոյ և առանց պատրաստութեան գտանէր զամենայն գաւառն։ Եւ եղև յորժամ տեսին զամենայն երկիրն յանամրութիւն և գաւառն ամենայն կային ի մեծ ուրախութեան։ Իսկ նոքա որպէս զարեանարբու գայլ և կամ իբրև զկատաղի շունս սրով անողորմ յարձակեցան ի կոտորել զամենայն գաւառն առ հասարակ։ Եւ էր երկիրն ամենայն բոլոր շէն, լցած մարդով և անասնով, և էր բազմամբոխ յամենայն գաւառն, և յարեգի չորս յաւուր շաբաթու յութերորդ ժամուն լցաւ լայնատարած դաշտն արեամբ և գերութեամբ և անողորմ կոտորածով, զորս ոչ կարեմք պատմել. բազում և անթիւ այն էին, որ կրակով այրեցան, և յամենայն գաւառն ոչ ոք էր, որ կարաց զերծանել յերեսաց սրոյն, և յաւուր յայնմիկ բազումք հասին մարտիրոսութեան։ Եւ զկնի անհամար գերութեանն և անհամար կոտորածոյն ասացից և զճշմարիտ քահանայիցն Աստուծոյ զՔրիստափոր և զորդիս նորա զԹորոս և զՍտեփանոս, որ հանդերձ ամենայն ժողովրդեամբն մարտիրոսացան, վասն զի յորժամ տեսաւ ըզբազմութիւն զօրացն այլազգեացն, ժողովեաց զամենայն գիւղն յեկեղեցին զարս և զկանայս հանդերձ տղայօքն և ինքն սկիզբն արար պատարագին Քրիստոսի և հաղորդեցոյց առ հասարակ զամենայն ժողովուրդն։ Եւ զօրքն անօրինաց պատեալ շուրջ զեկեղեցւովն, և դասք հաւատացելոցն, որք հաղորդէին, մի առ մի ելանէին առ արիւնարբու գազանքն, և նոքա սրախողխող առնէին զհաւատացեալսն Քրիստոսի, և յորժամ մնացեալ լինէր ինքն և որդիքն իւր։ ծունր կրկնեցին Աստուծոյ և գոհանալով համբուրեցին զմիմեանս, և ելեալ նոցա ընկալան զմարտիրոսական մահն բարի խոստովանութեամբ ի Քրիստոս Յիսուս։ Եւ յորժամ լուաւ զչար բարկութիւն կատարածիս ամիրայն, որ նստէր յԱմիթ քաղաքի, որդին Նսրտօլայ, գրեաց առ Սլար-Խորասանն և հաստատեաց ընդ նմա սէր և զամենայն գերութիւնն հրամայեաց ծախել ի գաւառն իւր, վասն զի էր բարի և ողորմած ի վերայ քրիստոնէից ազգին, և եհան հրովարտակ ընդ ամենայն երկիրն, զի գնեսցեն զամենայն զգերութիւնն, և արարին այնպէս։ Եւ յորժամ յԱմիթ ի ծախ բերէին, բազումք ի դուռն քաղաքին մարտիրոսացան, և տեսանէին լոյս էջեալ յերկնից ի վերայ նոցա հրակերպ տեսլեամբ։ </p>
            <p>Արդ ո՞վ կարասցէ պատմել զկատարածս և զանցումն կատարածիս տանն Հայոց, զի արեամբ ծածկեցաւ առ հասարակ ամենայն արարածք և սմբակք երիվարաց նոցա մաշեցին զլերինս և զբլուրս, որ և ի բազմութենէ դիակացն հոտեցաւ երկիր և անհամար գերութեանցն լցաւ ամենայն տուն Պարսից, և արեամբ արբեալ եղեն ամենայն ազգ գազանաց. և ի լաց և ի սուգ տրտմութեան մտեալ նստան ամենայն որդիք մարդկան հաւատացելոցն Քրիստոսի, վասն զի արարիչն Աստուած դարձուց ի մէնջ զերեսս բարերարութեան իւրոյ, այս եղև վասն մեղաց և չար գնացից մերոց, և մատնեաց զմեզ անօրէն և չար գազան ազգին Թուրքաց, ըստ բանի մարգարէին որ ասաց. «Աստուած, թէ մերժեցեր զմեզ և աւերեցեր և բարկացար և գթասցիս և ոչ ելեր ընդ զօրս մեր դարձուցեր զմեզ յետս քան զթշնամիս մեր, և ատելիք մեր յափշտակեցին զմեզ, ետուր զմեզ որպէս զոչխար ի զենումն և ընդ հեթանոսս ցրուեցեր զմեզ»։ Իսկ յետ այսչափ բարկութեանս և կատարածիս որ եղև, խաղացուցին զբազմութիւն գերութեան յաշխարհն Պարսից և տանէին զնոսա երամ երամ որպէս զբազմութիւն թռչնոց, և տեսեալ զնոսա ազգն այլազգեացն հիանային և հարցուկ լինէին առ գերեալսն և ասէին, եթէ «Զիա՞րդ գերեցայք այդչափ անպատրաստութեամբ և վասն է՞ր յառաջագէտ ոչ կարացիք լինել, և ելեալ էիք փախստական կա՞մ լսելով կամ նշանօք»։ Եւ նոքա ասացին, եթէ «Բնաւ ամենևին ոչ կարացաք իմանալ»։ Եւ ասացին կանայք այլազգեացն, եթէ «Ահա այս էր նշանն կատարածին ձերոյ, յորժամ յերեկորէն ձեր հաւն խօսէր և ձեր պախրէն և կամ ոչխարն ի նստուկ աղբէր, այն էր նշան բարկութեան»։ Եւ ասացին ազգ գերեացն, թէ «Այդ բազում անգամ լինէր յաշխարհն մեր, և ոչ կարացաք գիտել, եթէ նշան բարկութեան է մեզ»։ </p>
            <p>Յետ այսր ամենայնի, զոր ասացաք զկատարածն բարկութեանս, հասաւ չար համբաւս այս առ թագաւորն Տուկիծ, և յայնժամ զօրաժողով արարեալ և կացուցանէր զօրավար զմեծ իշխանն, որ կոչէր Փռանգապօլ, և առաքեաց զնա բազում զօրօք ի գաւառն Թլմխոյ. և գային հասանէին ի Թլմուխ մեծաւ զօրութեամբ։ Եւ արար զօրաժողով Ուռհայոյ տուկն, որոյ անուն ասէին Դաւատանոս, այր քաջ և հզօր ի պատերազմի և անուանի ի վերայ երկրի, և նորա զօրաժողով արարեալ զՈւռհա և զԿարկառ և զՀարսնմսուր և խաղայր զօրօք ի վերայ Տաճկաց և վրէժխնդիր լինէր արեան քրիստոնէիցն, զոր հեղին, և երթեալ բազում զօրօք բանակ հարկանէր ի դաշտ Թլմխոյ. և տեսանէր ի տեղիս զայնքան բազմութիւն կոտորածին լային առ հասարակ ամենայն զօրքն։ Իսկ զօրք Թուրքացն լուեալ զգալ զօրացն Հոռոմոց, փախեան յաշխարհն Պարսից, և յայնժամ Դաւատանոսն գոչեաց որպէս զառիւծ ի վերայ Տաճկաց և յարձակեցաւ ի պատերազմ ի վերայ քաղաքին Ամթայ, մանաւանդ զի յայնմ աւուրսն զմեծ ամիրայն զամիր Սայիտ զորդի Նսըրտօլայ դեղեալ էին քաղաքացիքն և սպանեալ։ Իսկ յորժամ լուան քաղաքացիքն զգալ զօրացն Հոռոմոց, յուղարկեցին գաղտ առ Փռանգապօլն տասն հազար դահեկան, և արար Փռանգապօլն գաղտուկ սէր ընդ Տաճկունքն, և գիտացեալ զայն Դաւատանոսին նախատեաց յոյժ ըզՓռանգապօլն, և յորժամ հասան ի դուռն քաղաքին Ամթայ, ի տեղին ուր Հոռում Դուռն կոչի, ելին ամենայն զօրօք այլազգեացն ի պատերազմ։ Իսկ Փռանգապօլն զպատերազմն նենգաւորութեամբ Դաւատանոսին տայ և ինքն ամենայն զօրօքն ի յետ կայր պարապ ի պատերազմէն, և հեծեալք վաթսուն հազար ընդ նմա։ Եւ յորժամ խմբեցաւ պատերազմն, մի ոմն ի զօրաց այլազգեացն այր քաջ, որում անուն ասէին Հէճն Պշարա, մեծ ոճիրս գործէր զօրացն Հոռոմոց, որպէս զարծիւ պատառէր զճակատ Դաւատանոսին զօրացն և ի ներս դառնայր կրկնէր։ Եւ տեսեալ զայն Ռաւատանոսն, ձայն տուեալ ձիոյ և ասէր թէ «զԿամամն մատուցէք ինձ»։ Եւ իբրև ելեալ գայր Պշարայ, Դաւատանոսն որպէս զառիւծ ի վերայ յարձակեցաւ և նիզակաւն հարեալ զսիրտն պատառեաց զերկաթն և յայնկոյս հանեալ զգեղարդն. և երկոքեանն ի ձիոյ անկեալ լինէին։ Եւ բախեալ երկոցունց կողմանց ի վերայ սպանաւ ի նոյն տեղին Դաւատանոսն, և Պշարայ սատակեալ կայր ի մէջ նիզակին։ Եւ լուեալ քաղաքացիքն, եթէ մեռաւ Դաւատանոսն, միաբան առ հասարակ ի դուրս բախեալ ելանէին։ Եւ յայնժամ մի ոմն ի զօրաց Դաւատանոսին գնացեալ առ Փռանգապօլն և դատախազ վարէր ընդ նմա վասն մահուանն Դաւատանոսի, որում անուն Տավառ ասէին, և իմացեալ զայս Փռանգապօլն յարձակեցաւ ի վերայ այլազգեացն և արար սաստիկ կոտորած ի դուռն քաղաքին հնգետասան հազար, և դարձաւ ի Հոռոմք։ </p>
            <p>Յայսմ ամի ժողով արարեալ ոմն Յեհնուկ անուն, հինգ հազար արամբք գնացեալ ի վերայ Քրդաստանաց ի գաւառն Ամթայ ի տեղին ուր Ճեպու-Շահար կոչի. և առեալ բազում և անթիւ աւար ոչխարս և պախրէս, ձիս և ծառայս և այլ բազում աւարս և գայր ի բերդն, որ կոչի Սևերակս. և հասանէր ի հետ որ աւագ էր Քրդացն որում անուն Խալթ ասէին, ինքն և իւր երեք որդիքն. և տեսեալ Յեհնուկն և իւր զօրքն ի փախուստ դարձան։ Եւ յայնժամ աստուածասաստ բարկութիւնն հեղաւ ի վերայ նոցա, վասն զի հասան յԱմթայ զօրք և արարին բազում կոտորածս և թափեցին զամենայն առն և զգերութիւնն։ </p>
            <p>Յայսմ ամի գնաց Փռանգապօլն ի Կարնոյ քաղաք և անդ հանդիպեալ թուրք զօրացն որ կոտորէր զգաւառն Թլմխոյ, և հարան ընդ միմեանս ի պատերազմ. և յաղթեաց նոցա Փռանգապօլն և կոտորեաց զամենայն զօրսն Թուրքաց և սատակեաց զամիրայն այլազգեացն որում անուն Իսուփ ասէին, և արար անթիւ աւար և թափեաց անթիւ գերութիւն ի նոցանէ։ Իսկ յորժամ լուաւ թագաւորն Տուկիծ զմահ Դաւատանոսին, որ նենգութեամբ Փռանգապօլին եղև, կոչեաց զնա ի Կոստանդնուպօլիս, և ծովահեղձ արար զնա, վէմ կապեաց ի պարանոցն և ընկէց յՈվկիանոս։ </p>
            <milestone unit="section" n="513"/><p>Դարձեալ ի թուականութեանս Հայոց և յամի ՇԺԳ զօրաժողով արար թագաւորն Պարսից Ապօլան սուլտանն, եղբայր Տուղրիլ սուլտանայ, որ զկնի մահուան եղբօրն նստաւ յաթոռ թագաւորութեանն, զօրաժողով արարեալ զՊարսիկս և զազգս Թուրքաց և զամենայն Խուժաստան աշխարհն մինչև ի Սագաստան. և շարժեալ մեծաւ ցասմամբ և ահագին բազմութեամբ ծփայր չարեօք ալեօք և խաղայր որպէս զգետս յարուցեալ մրրկաբեր բարկութեամբ և որպէս զգազան արիւնարբու բընութեամբ զայրացեալ և գայր հասանէր ի Հայաստան աշխարհս և անհամար բազմութեամբ զօրօք մտանէր յաշխարհն Աղուանից և մատնեաց զնոսա ի սուրս և ի գերութիւնս, և անթիւ և անհամար արար զանցումն քրիստոնէից, որ ոչ ոք կարէ պատմել զկատարածն դառնաշունչ աղէտիցն հաւատացելոցն Քրիստոսի, վասն զի դառն ճաշակմամբ ընկալան զմահն ի կատաղեալ չարաթոյն ազգէն թուրքաց. և ի բազմութենէ զօրացն ծածկեալ եղև ամենայն երեսք դաշտացն, և փակեաց զամենայն տեղի փախստեան։ Եւ ահա աստ կատարեցան բանք Փրկչին որ ասաց, թէ «Վայ իցէ յղեաց և ստնտուաց յաւուրսն յայնոսիկ», վասն զի բազում քահանայք և կրօնաւորք և հայրապետք և փառաւոր իշխանք ընկալան զմահս դառնաշունչս և եղեն կերակուր գազանաց և թռչնոռ։ Եւ զկնի այսչափ բարկութեանս առաքեաց սուլտանն առ թագաւորն Աղուանից ի Կիւրիկէ և խնդրեաց զդուստրն իւր ի կնութիւն, որ յաղագս ահին տուեալ եղև. և արար սուլտանն ընդ նմա սէր և խաղաղութիւն յաւիտեան և զթագաւորն Աղուանից զԿիւրիկէ զորդի Դաւթի Անհողինի յուղարկեաց մեծաւ պատուով ի քաղաքն իւր Լօռէ բազում ընծայեկ։ Եւ անտի յարուցեալ սուլտանն ահագին բազմութեամբն իւրով մտաւ յաշխարհն Վրաց և մեծաւ սրտմտութեամբ մատնեաց զնոսա ի սոր և ի գերութիւն, և իջեալ բանակեցաւ ի գաւառն, որ կոչի Ջաւալիս, և պատերազմաւ մեծաւ պատեաց զքաղաքն որ կոչի Ալախ. և ուժգին զօրութեամբն առաւ Ալախ քաղաքն, և առ հասարակ զամենայն քաղաքն սրով կոտորեաց զայր և զկին անողորմ և զամենայն քահանայսն և զկրօնաւորսն և զիշխանսն սրախողխող արարեալ, և լցաւ ամենայն քաղաքն արեամբ, և անհամար մանկունս և աղջկունս տարան ի Պարսիկս ի գերութիւն, և գանձս ոսկւոյ և արծաթոյ ականց և մարգարտացն որ ոչ էր թիւ։ </p>
            <p>Յայսմ ամի յարուցեալ սուլտանն մեծաւ յաղթութեամբ և խաղաց չար վիշապն Պարսից և գայր մտանէր յաշխարհն Հայոց և զաստուածասաստ բարկութիւնն հեղոյր ի վերայ տանն արևելից և արբուցանէր զմաղձն դառնութեան իւրոյ ամենայն ազգին Հայոց, և սփռեցաւ բոց բորբոքեալ մահու առ հասարակ հաւատացելոց Քրիստոսի, և լցաւ ամենայն տունն Հայոց արեամբ, սրով և գերութեամբ։ Եւ յարուցեալ գայր որպէս զամպս սևացեալս և իջեալ ի վերայ թագաւորաբնակ քաղաքին Անւոյ և պատեաց առհասարակ շուրջանակաւ նման չար վիշապի։ </p>
            <p>Եւ տեսեալ բազմութիւն քաղաքին դողաց առհասարակ, և պատրաստեցան ի պատերազմ ընդդէմ Պարսից ուժգին զօրութեամբ։ Իսկ զօրք անօրինացն յարձակեցան գազանաբար ի պատերազմ մեծաւ սրրտմրտութեամբ և ի քաղաքն Անի հարկանէին զզօրսն Հոռոմոց և գումարեցին զնոսա առհասարակ ի քաղաքն, և ահաւոր պատերազմաւ արկանէին զքաղաքն ի մեծ վտանգս։ Եւ յայնժամ յահէ չար գազանին դողաց սասանելով ամենայն ազգն հաւատացելոց, սկսան լալ հայր ի վերայ որդւոյն իւրոյ և որդի ի վերայ հօր իւրոյ, լայր մայր ի վերայ դըստերն և դուստր ի վերայ մօր իւրոյ, լայր եղբայր զեղբայր, լայր սիրելի զսիրելիս իւր։ Եւ ահա ամենայն բազմութիւն քաղաքին Անւոյ կային ի մեծ վտանգի, և պատերազմն ևս առաւել սաստկանայր յոյժ, որ և սասանէր ամենայն քաղաքն։ Եւ յերկարել պատերազմացն աղօթից և պահոց սկիզբն արար ամենայն քաղաքն և լալով և հառաչանօք միաբան ձայն առ Աստուած արձակէին, զի փրկեսցէ զնոսա ի չար գազանէն։ Վասն զի էր Անի բազմամբոխ, քաղաքն լցեալ բիւր բիւրուց արանց և կանանց, ծերոց և տղայոց, որ հիացումն արկանէր տեսողացն, զոր կարծեալ զօրացն բազմաց եթէ մեծ մասն աշխարհիս Հայոց իցէ. և յայնմ աւուր հազար և մէկ եկեղեցի ի պատարագի կայր ի յԱնի։ Եւ էր քաղաքն շուրջանակի քարակտուր, և էր գետն Ախուրեան շրջապատ, բայց միայն ի մի կողմն տեղի ինչ կայր դոյր որպէս թէ նետընկէց մի, զոր բաբնով փլուցին այլազգիքն, և բազում աւուրս պատերազմեալ ոչ կարացին մտանել ի քաղաքն, յայնժամ թուլացան ի պատերազմէն։ Իսկ անօրէն իշխանքն Հոռոմոց զորս կացուցեալ էր թագաւորն պահապանս տանն Հայոց, Բագրատ հայրն Սմբատայ և Գրիգոր բակուրանին որդին Վրացի ազգաւ, սկսան սոքօք ամրանալ ի վերին բերդն և ի ներքին։ Եւ յայնմ աւուր սուլտանն և ամենայն զօրքն Պարսից բանակաւն խլեցան և կամեցան գնալ ի Պարսիկս, և յորժամ տեսին քաղաքացիքն զաստուածուրաց պահապանացն ամրանալն, բեկան և այր իւրաքանչիւր ի փախուստ լինէր առանց պատճառի, և ամենայն քաղաքն առհասարակ ի փոշի դարձաւ, և մեծամեծքն քաղաքին երթեալ լալով և անկանէին ի վերայ գերեզմանացն առաջին թագաւորացն Հայոց և անդ կոծ առեալ սաստկապէս լալով և ասէին թէ «Արիք տեսէք զտուն հայրենեաց ձերոց»։ Եւ իբրև զայս տեսին զօրք այլազգեացն հասեալ պատմեցին սուլտանին, և նա ոչ հաւատայր։ Իսկ զօրք այլազգեացն յորժամ տեսին զպարիսպն անպահապանս, առհասարակ ի քաղաքն մտին, առին տղայ մի ի մօրէն իւրմէ, հասուցին սուլտանին և ասեն. «Այս քեզ նշան ի քաղաքէն զի ահա առաք զքաղաքն Անի»։ Եւ լուեալ զայս սուլտանն և հիացաւ, յոյժ և այսպէս ասաց, եթէ «Աստուածն նոցա մատնեաց զնոսա այսօր զանառ քաղաքն Անի ի ձեռս իմ», և դարձաւ բազմութեամբ զօրօք և մտաւ ի քաղաքն Անի և առհասարակ ամենայն զօրքն անօրինաց ունէին դանակ քաջասուր, զերկուսն ունելով յերկոսեան ձեռսն և զմէկն ունելով յատամունսն. և այսպիսի օրինակաւ սկսան զամենայն քաղաքն առհասարակ կոտորել անողորմաբար և զայնքան բազմութիւն քաղաքին նման դալար խոտոյ ի հունձս ածին և կամ որպէս զքարակոյտս ի միմեանց վերայ կոյտ արարին. և առ վայր մի ծովացաւ ամենայն քաղաքն արեամբ. և ամենայն մեծամեծ իշխանք տանն Հայոց և դասք ազատացն երկաթի կապանօք կային առաջի սուլտանին. և կանայք գեղեցիկք և ահարկուք ի փառաւոր տանէն, վարեցան ի Պարսիկք ի գերութիւն. և անհամարք և անթիւք մանկունս լուսատեսիլս և աղջկունս վայելուչս տարան զհետ մարցն. և բազում սրբասնունդ քահանայք այրեցան հրով, նա և զոմանս յոտից մինչև ցգլուխսն քերթեալ չարաչար խոցուածով, որ և տեսողացն սոսկալի էր։ Եւ այլ ոմն ի չարագործ ազգէն ելեալ ի վերայ բարձրութեան եկեղեցւոյն սուրբ կաթուղիկէին և զծանրագին խաչն որ կայր ի գումբէթն ընկէց յերկիր և մտեալ ի դրանն որ կայր ի գումպէթն եկեղեցւոյն, և զպլօր կանթեղն ընկէց ի մէջ եկեղեցւոյն և մանրեաց, զոր Սմբատ տիեզերակալն էր բերել տուեալ ի Հնդկաց ընդ բիւր մի գանձուց. երկոտասան լիտր էր կշիռ նորա և նոյն չափովն երկոտասան լիտր տանէր. և յորժամ ընկէց զխաչն ի գմբեթէն, նոյնժամայն եղև սաստիկ որոտմունք և անձրև բազում, և զամենայն զգետն կոտորածոյն ելից ի յԱխուրան գետն և լուաց յարենէ զամենայն քաղաքն։ Իսկ յորժամ մանրեցաւ պլօրի կանթեղն, որ այլ չէր լեալ ի վերայ արարածոց, լուեալ սուլտանն յոյժ վիրաւորեցաւ. և զխաչն զարծաթին զոր ընկեցին, որ էր մարդաչափ մի, տարան եդին զնա ի կոխ դրան ի դուռն մսկթին Նախչուանայ քաղաքին, որ կայ մինչև ցայսօր։ </p>
            <p>Յայնմ ժամանակին էր Գագիկ ի Կարս որդին Աբասայ շահնշահին և յղեաց առ նա դեսպան սուլտանն, զի գայցէ նմա յերկրպագութիւն։ Եւ էր Գագիկ այր հանճարեղ և իմաստասէր և խորհեցաւ հնարս զերծանիլ խաղաղութեամբ ի սուլտանէն. յայնժամ զգեցաւ սև զգեստ սգաւորի և նստաւ ի վերայ սեաւ բարձի. և յորժամ տեսաւ զնա դեսպանն սուլտանին, հարցուկ լինէր և կամեցաւ զպատճառն ուսանիլ, եթէ Վասն է՞ր ես սևօք, զի ահա այր դու թագաւոր ես։ Եւ նա ասէր թէ «Յորժամ մեռաւ իմ բարեկամն Տուղրիլ սուլտանն եղբայր Ապասլանայ ես յայնմ աւուր զգեցայ զայս սև զգեստս»(: Եւ) հիացեալ այրն այն և երթեալ պատմեաց սուլտանին, և նա զարմա(ցաւ) յոյժ և յարուցեալ ամենայն բանակովն եկն առ Գագիկ ի Կարս (և) արար ընդ նմա սէր և ուրախութիւն մեծ և զգեցոյց նմա զգեստ թագաւորական. և արար Գագիկ ճաշ սուլտանին։ Եւ զայս այսպէս լսեցաք, եթէ ի մէկ գառինն վերայ զոր խորովեաց ծախք եհան հազար դահեկան և հարիւր հազար դահեկան սեղան տուեալ սուլտանին և ամենայն զօրացն նորա. և այսու զերծաւ խաղաղութեամբ։ Եւ եղև զկնի աւուրցս այսոցիկ թողեալ Գագիկ զԿարս և գնաց ի Հոռոմս, և թագաւորն Տուկիծ տայր նմա զԾամնդաւ. և անդ եկեալ Գագիկ ազատօք իւրովք և թողեալ զտունն հայրենեաց իւրոց։ Արդ այսպիսի նմանութեամբս գերեցաւ տունն Հայոց, և արեամբ լըցաւ առհասարակ ամենայն աշխարհն, որ իբրև զծով ծփայր ծայրէ ի ծայր, և քակտեալ ապականեցաւ հայրենատունն մեր խլեալ, խախտեցաւ հիմն բնակութեան Հայաստան ազգացս, ոչ մնաց տեղի յուսոյ ապաւինի, եղաք մատնեալք ի ծառայութիւն ազգաց անօրինաց և օտար գազանաց, ահա եկեալ կատարեցաւ ի վերայ մեր բան Դաւթի մարգարէին որ ասէ. «Վաճառեցեր զժողովուրդս քո առանց գնոյ, և ոչ գոյ թիւ աղաղակի մերոյ, արարեր զմեզ յառակս հեթանոսաց, ծաղր և այպն կատականաց այնոցիկ որ շուրջ էին զմեօք, և վասն այսորիկ աղաղակեմք և ասեմք, դարձ առ մեզ Աստուած Փրկիչ մեր և դարձոյ զսրտմտութիւնս քո ի մէնջ»։ Այս էր կատարած տանս Հայոց։ </p>
            <milestone unit="section" n="514"/><p>Իսկ ի հասանել թուականութեանս Հայոց յամս ՇԺԴ ի յաւուրս Տուկծին Հոռոմոց արքային շարժեցաւ պատերազմ մեծ ի յաշխարհն յարևմտից ի յազգէն Ուզաց։ Եւ զօրաժողով արար թագաւորն Տուկիծ զամենայն ազգն Յունաց և զօրս Հայոց աշխարհին և կացոյց զօրագլուխ զմեծ իշխանն Հոռոմոց զՎասիլն զորդին Ապուքապայ, և խաղացեալ բազում զօրօք և գնաց իջաւ ի վերայ մեծ գետոյ որ Տօնաւիս կոչին։ Եւ եղև սաստիկ պատերազմ երկոցունց կողմանցն խառնելով ընդ միմեանս առ ափն գետոյն. և եղև կոտորած բազում յերկուց կողմանցն, և անդ էր տեսանել զմեծ բարկութիւն կատարածին, որ զմեծ ժամ աւուրն զմիմեանս կոխէին, և որպէս զհօտս ոչխարաց զմիմեանս բախէին յերկոցունց կողմանցն, և ի սաստկանալ պատերազմին եղեն պարտեալ զօրք Հոռոմոց և եղեն փախստական, և զօրք Ուղացն սրով յարձակեցան զհետ մեծաւ կոտորածով և կալան զՎասիլ զօրապետն Հոռոմոց և տարան զնա ի գերութիւն յաշխարհն իւրեանց, և առին առհասարակ զամենայն բանակն Հոռոմոց, զբազմութիւն ոսկւոյ և արծաթոյ և այլ հանդերձ բազում աւարաւ, և զամենայն մեծամեծ իշխանսն Յունաց տարան ի գերութիւն։ Եւ զբազում աւուրս կացեալ Վասիլն գերի յաշխարհն Ուզաց, և գանձիւ ոչ կարացին գնել զնա, վասն զի անհամար ուզէին զգանձն։ Յետոյ մի ոմն ի զօրաց այլազգեացն խորհուրդ արար ընդ Վասիլն զի գողասցէ զնա, և նա խոստացաւ նմա բազում ինչս և ի թագաւորէն տալ նմա իշխանութիւնս. և յետ սակաւ աւուրց այլօք ընկերօք գողացաւ զՎասիլն և վաղվաղակի հասուցանէր զնա առ թագաւորն Տուկիծ, և եղև ուրախութիւն մեծ ամենայն տանն Յունաց, և բերողացն բազում պարգևս տուեալ թագաւորն։ Եւ եկեալ Վասիլն առ Ապուքապ հայրն իւր ի յՈւռհա, և հայրն և ամենայն ազգ իւր լցան ցնծութեամբ։ </p>
            <p>Յայսմ ամի մեռաւ ամենագովելին Տէր Խաչիկ կաթուղիկոսնէ Հայոց, սա կեցեալ յաթոռ հայրապետութեան զամս վեց յօտար աշխարհի, պանդխտեալ յիշխանութիւնն Յունաց և բարւոք քաղաքավարութեամբ լցեալ զժամանակս կենաց իւրոց, և բազում վիշտս կրեաց ի յանիրաւ և ի մոլի ազգէն Հոռոմոց ի մէջ Կոստանդնուպօլսի, որ և ի պէսպէս փորձութիւնս ած էին զնա վասն հաւատոց. զի այսպէս լսելով մեր եթէ հրով փորձեցին զնա, և նա անվնաս անցանէր ընդ մէջ հրոյն, զոր նոցա զայրացեալ և առ աչօք ասէին զայն։ Եւ այսպիսի օրինակաւ սուգ ունէր Տէր Խաչիկ ի սրտի իւրում. և յիշեալ զաւերումն հայրապետական աթոռոյն տանն Հայոց, նաև զխափանել աթոռոյ թագաւորութեանն յազգէն Բագրատունեաց և գալ ծառայել չարամիտ ազգաց Յունաց, և աղքատութեամբ տիրապէս ել յաթոռոյ սրբոյն Գրիգորի Հայոց լուսաւորչին. վասն զի յորժամ էր Տէր Պետրոս յաթոռ հայրապետութեանն և ի Հայաստան աշխարհին, ունէր կազմութիւն հայրենեաց տուեալ ի թագաւորացն Հայոց հինգ հարիւր գեղ անուանի և մեծանիստ և շահաւէտ ընտիր ընտիր, նոյնպէս և եպիսկոպոսս հինգ հարիւր փառաւոր և գաւառապետս ի վերայ եօթն հարիւր վիմի հանապազ, երկոտասան եպիսկոպոս և չորս վարդապետ ի տանն հայրապետին և վաթսուն երէց ի կրօնաւորաց և յաշխարհականաց հինգ հարիւր, և չէր նուաստ աթոռ հայրապետութեանն քան զթագաւորութեանն Հայոց։ նաև զարդարանք եկեղեցեացն և տանն հայրապետութեանն բազում և անհամար և հրաշալի մեծութեամբ լցեալ, որ յառաջին թագաւորացն տուեալ հաստատութեամբ առաջին հայրապետացն, որ գայր հասանէր մինչև ի Տէր Պետրոս և առ նովաւ խափանեալ լուծաւ։ Արդ զայն ամենայն զմտաւ ածէր Տէր Խաչիկ և տեսանէր ի տառապանս զհայրապետական աթոռն Հայոց և կայր յոյժ վիրաւորեալ։ Իսկ յորժամ հրաժարեաց ի յաշխարհէս սուրբ հայրապետն Տէր Խաչիկ, որք մնացեալ էին ի թագաւորացն և յիշխանացն Հայոց, յայնժամ խնդիր արարին գտանել զմի ոք արժանաւոր զի նստցի յաթոռ հայրապետութեան սուրբ Լուսաւորչին Գրիգորի. և գտին մանուկ մի յազգէ Պալհաւունեաց Վահրամ անուն, զորդի Գրիգորին Մագիստրոսի մեծի իշխանին Հայոց, սա լցեալ ամենայն առաքինութեամբ, որ և ըստ օրինի աշխարհիս կին արարեալ էր և սրբութեամբ և անարատութեամբ պահեալ էր զինքն և յայսմ ժամանակիս հրաժարեալ էր ի կնոջէն իւրմէ և մտեալ ի կարգ կրօնաւորութեան, ուսման և աստուածային շնորհացն պարսպեալ և հասեալ եղև ի վերայ հին և նոր Կտակարանացն Աստուծոյ յօժարամիտ և մեծաւ փափագանօք։ </p>
            <p>Յայսմ թուականութեանս նստաւ յաթոռ կաթուղիկոսութեան Հայաստան ազգին ամենագովելին Տէր Գրիգորիս, որ հոմանուն Վահրամ, որդի Գրիդորի Մագիստրոսի, որդի Վասակայ Բջնեցիք և ազգաւ Պալհաւունիք։ Տէր Գրիդորիս նստաւ յաթոռ հայրապետութեանն հրամանաւ Գագկայ շահնշահի որդւոյ Աբասայ Կարնեցոյ վասն զի զկնի մահուանն Տեառն Խաչկայ զսա տեսին արժանաւոր սուրբ աթոռոյն, զի էր յոյժ առաւելեալ հռչակաւոր անուամբ, լցեալ սրբութեամբ և արդարութեամբ, և տիրեալ ամենապայծառ առաքինութեամբ և հասանէր ի վերայ հռետորական իմաստութեանցն տեղեկացեալ ամենայն հին և նոր կտակարանացն Աստուծոյ, և յամենայն դիմաց կարող էր օգնել հօտին Քրիստոսի։ Զսա յայտնեաց Հոգին Սուրբ նստել յաթոռ սուրբ Լուսաւորչին Գրիգորի նախնւոյն իւրոյ, վասն որոյ զսա տեսանէին զարդարեալ հեզութեամբ և ամենայն արդարութեամբ երկրորդս Գրիգոր անուանի երևեալ։ Սորա թողեալ զսէր աշխարհիս և բուռն հարեալ զյաւիտենական կենացն. սա լուսաւորեաց զՀայաստան աշխարհս բազում և ազգի ազգի մեկնութեամբ, որ և յամենայն ազգաց թարգմանութիւնս արարեալ և լցեալ առհասարակ զեկեղեցի Աստուծոյ ամեն աստուածային կտակարանօք, և սա պայծառացոյց զկարգ կրօնաւորութեանն յազգս Հայոց, և սովաւ նորոգեցաւ աթոռ սուրբ Լուսաւորչին Գրիգորի ի Հայաստան աշխարհս, վասն զի փայլեաց սրբութեամբ և ամենայն պարկեշտութեամբ և պարապեալ կայր պահօք և աղօթիւք։ </p>
            <p>Յայսմ ամի դարձեալ երկրորդ ժողով արար անօրէն իշխանն Պարսից անօրէն Սլար-Խորասան և գայր ի վերայ բերդին Թլմխոյ և մեծաւ պատերազմաւ ի նեղ արկեալ զբազում աւուրս և ոչ կարաց առնուլ։ Եւ յարուցեալ բազում զօրօք գայր յերկիրն Ուռհայոյ և հասանէր ի բերդըն որ կոչէր Սևերակս և կայր անդ Փռանգ զօրք կողմնապահ երկերիւր ձիաւոր, գնաց ի պատերազմ ընդդէմ Թուրքին և զառաջին երեսն դարձուցին կոտորելով ի փախուստ, և յորժամ բազմացան զօրք այլազգեացն արարին փախստական զՓռանգն և սպանին ի նոցանէ արս հնգետասան։ Եւ յայնժամ անօրէն զօրքն յարձակեցան ի գաւառն Սևերակացն և ի Նսեպնայ, և էր ամենայն գաւառն բազմամբոխ լցեալ արանց և կանանց, և հօտք ոչխարացն ի բազմութենէն որպէս զծով ծըփայր առհասարակ ամենայն գաւառն, և սրով ի վերայ յարձակեցան գազանաբար և անողոմ ի բերան սրոյ կոտորեցին և արեամբ լցին զերկիրն և զկանայս նոցա և զորդիսն վարեցին ի գերութիւն անհամար աւարաւ։ Եւ յետ սակաւ աւուրց հասանէր ի գաւառն Ուռհայոյ և բանակ հարկանէր ի վերայ հռչակաւոր բերդին Թոռիճայ և արար աւար զամենայն գաւառն, և կէս զօրացն իջաւ ի վերայ չափաւոր բերդին որ կոչէր Նշենեկ. և սաստիկ պատերազմաւ ի յառ ածին զբերդն։ Եւ մի ոմն ի Հայոց քաջ զօրականացն յայնժամ ի յՈւռհայ հանդիպեցաւ Պեխտ անուն, և էր տուկ Անտիոքայ քաղաքին, և սորա ձայն տուեալ զօրաց իւրոց յարձակեալ գնայր ի վերայ Թուրքին. և քաղաքին տուկն որ կոչէր Փիղոնիտ տայր զզօրս քաղաքին ի Պռօքսիմոսն իւր և պատուէր տայր զկնի վասն կորստեան Պեղտին, վասն զի մի արասցէ քաջութիւն և ելցէ անուն զօրութեան նորա։ Իսկ Պեխտն հասանէր ի Նշենեկն ի մթան ժամուն, և Թուրքն անհոգացեալ և առհասարակ կրակ էին վառեալ, սկսան ապուր ղուգել. և չարախորհուրդ այրն Պռօքսիմոսն զերդ որ ունէր ի սրտին զնենգութիւն վասն կորստեանն Պեխտին, ի հեռաստանէ զփող պատերազմին հարկանէր և ազդ արարեալ Թուրքին և ինքն յայլ կողմն գնաց զօրօքն։ Եւ յայնժամ իշխանն Հայոց գիտացեալ զնենգութիւն ազգին Հոռոմոց, ձայն տուեալ ազատաց իւրոց և յարձակեցաւ ի վերայ Թուրքին. և ի հասանելն արար բազում կոտորածս և զայլն արար փախստական և զբերդն եհան յայլ ամրութիւն, և ի բազմանալ անօրինացն ի վերայ մտանէր անվնաս ի բերդն որ մերձ կայր ի Ծուլման և հարցաւ թէ Ո՞ւր է Փռանգ զօրքն քաղաքին, և ասեն եթէ ի տէր Կօզման գնաց Պռօքսիմոսն ամենայն զօրօքն։ Եւ ասէ Պեխտն. «Ով աստուածուրաց Հոռոմք, և աստ արարիք զձեր նենգութիւնդ. դարձաւ ի յՈւռհայ, և յետ աւուրց գնաց ի քաղաքն Անտիոք, և զայս ամենայն գրեալ ծանուցանէր թագաւորին Տուկծին։ Եւ տարեալ թագաւորն զՊռօքսիմոսն և քերթեալ զմարմին նորա և զմորթին ելից խոտով և առաքեաց յՈւռհա և զՊեղոնետն ընկէց ի փառաց։ </p>
            <p>Յայսմ ամի դարձեալ գայր անօրէն և արեանարբու գազանն Սլար-Խորոսան ի գաւառն Ուռհայոյ և իջանէր ի Ջալապն, և արար անդ սաստիկ կոտորածս ի բերան սրոյ զբազում տեղիս և անցոյց զամենայն բնակիչսն և բազում գերութեամբ իջաւ ի վերա բերդին որ կոչի Տէպ և սաստիկ պատերազմաւ առեալ զՏէպ և առհասարակ կոտորեաց զամենեսեան, և յարուցեալ գայր բնակէր ի տեղի որ կոչի Քսօս։ Իսկ զօրքն Հոռոմոց որ էր ի քաղաքն Ուռհայ, հետևակ և ձիաւոր գնացին ի վերայ Թուրքին արք չորս հազար և հասանէին ի Թլակն մերձ ի Քսօս. և տեսեալ Սլար-Խորոսան ձայն տուեալ զօրաց իւրոց յարձակեցաւ ի պատերազմ, և յառաջ քան զպատերազմն փախեան Հոռոմոց զօրքն, և ի Հայոց հետևակացն երկու եղբայր կալան զկարմունջն և զամենայն Թուրքն արգելական արարին առ վայր մի մինչև ընկալան զմահ սաստիկ պատերազմաւ։ Եւ գնայր Հոռոմոց զօրքն ի փախուստ, և Թուրքն սրով ի հետ. և յայնժամ Փռանգ մի դարձաւ ի վերայ Թուրքին. գոչեաց որպէս զառիւծ և զբազումս խոցեալ սատակեաց և արգել զնոսա մինչև փախըստականքն հեռացան. յայնժամ բազում խոց առեալ ձին, որ և զինքն ի տեղին կատարեցին քաջապէս մահուամբ, և մինչև ի խանդակ քաղաքին վարեցին սաստիկ կոտորածով, և լցաւ դաշտն արեամբ, և բազում իշխան պակասեաց։ </p>
            <p>Յայսմ ամի դարձեալ գայր Սլար-Խորոսանն ի գաւառն Ուռհայոյ, ի տեղին որ կոչի Կուպին, և արար անդ ահաւոր կոտորածս և բնակեցաւ ի նմա զաւուրս բազումս և արար աւար և գերութիւն զամենայն գաւառն և գնաց յաշխարհն Պարսից անհամար աւարաւ և բազում գերութեամբ և անդ սատակեցաւ։ </p>
            <p>Յայսմ ամի Տուկիծ թագաւորն Հոռոմոց և պատրիարգն և ամենայն կղերիկոսքն և ամենայն դասք ներքինեացն լծակիցք լեալ չարաշունչ և պիղծ խորհրդոյ անօրէն թագաւորին և ամենայն մեծամեծ իշխանքն Հոռոմոց ձեռն տուեալ խաւարային խորհրդոցն, վասն զի կամէր թագաւորն չար միաբանելովք իւրովք բառնալ զՀայոց հաւատոյ դաւանութիւնն և խորհէին եղծանել զհաւատս սուրբ Լուսաւորչին Գրիգորի, և կամեցաւ զիւր դիւաբուն և զխառնափնդոր և զթերակատար զհաւատսն հաստատել ի Հայք, և զհաւատսն, զոր ի վաղ ժամանակաց հետէ ամրացեալ էր ի Հայաստան աշխարհս, վասն զի հիմնարկեալ էր անդամանդ վիմօք աշխատանօք և մահուամբ սրբոց առաքելոցն Թադէոսի և Բարդուղիմէոսի և բազմադիմի և ազգի ազգի չարչարանօք Լուսաւորչին սրբոյն Գրիգորի, որ կայ և մնայ անսասանելի մինչև յաւիտեան։ Եւ արդ սա հրապուրեալ եղև ի դիւաց, կամեցաւ նմանել առն թշնամւոյ որ ցանեաց զորոմն ի վերայ մաքուր ցորենոյ, որպէս և ասէ իսկ ի սուրբ Աւետարանին, այսպէս և սա կամեցաւ զլուսաւոր հաւատս խաւարեցուցանել և զճշմարտութիւնն ընդ ստութեանն փակել, որպէս ն սովոր են Յոյնք, և զայսքան բարձրացեալ աշտարակ հաւատոյս յօժարութեամբ կամեցաւ ի փուլ ածել, զորս ոչ կարաց կատարել զչար խորհուրդն իւր։ Եւ արդ ահա առաքեաց թագաւորն Տուկիծ ի Սեբաստիա քաղաքն և կոչեաց զորդիսն թագաւորաց Հայոց զԱտոմ և զԱպուսահլ գալ ի Կոստանդնուպօլիս։ Եւ նոքա ծանեան առ սակաւ մի զչար խորհուրդն և առեալ ընդ ինքեանս զՅակոբոս վարդապետն ըստ աւելի անուանն Քարափնեցի, այր գիտնական գրոց բանից, և գնացին ի Կոստանդնուպօլիս։ Եւ թագաւորն զառաջինն բարով ընկալաւ զորդիք թագաւորացն Հայոց և զկնի սակաւ աւուրց սկսաւ յայտնել զչար խորհուրդ մտաց իւրոց և ասէր, եթէ «Հրամանք է թագաւորութեանս մերում զի դուք և ամենայն իշխանք Հայոց աշխարհին առնուք յանձինս ձեր զկնունք հաւատոյ ազգիս Հոռոմոց»։ Եւ յայնժամ նոքա ի մէջ Հոռոմոց անկան ի մեծ տարակուսանք և ասացին ցթագաւորն Ատոմն և Ապուսահլն, «Մեք առանց Գագկայ Աշոտոյ որդւոյն ոչ ինչ կարեմք առնել, զի նա այր քաջ է և թագաւոր և մեր փեսայ, առաքեա և կոչեա զնա այսր, զի եթէ մեք աոանց նորա իրք առնեմք, հրով այրէ զմեզ ի գաւառն մեր»։ Եւ լուեալ թագաւորն ոչ կամեցաւ զգալն Գագկայ, վասն զի այր հզօր էր յիմաստասիրական ջոկսն և անյաղթ ի պատասխանիսն զի սա ի սուրբ Սոփի ի յամբիոնն նստէր ընդ ամենայն վարդապետսն Հոռոմոց։ Եւ յայնժամ Ատոմ և Ապուսահլ գաղտ խնդիր հանին Գագկայ ի Կոլօնպեղատն։ Իսկ թագաւորն Տուկիծ արար քննութիւն հաւատոյ իւր առաջի, և Յակոբոս վարդապետն որ ասի Սանահնեցի, արար դիմադրութիւն բազում յամենայն հարցմունսն ընդդէմ Հոռոմոց, բայց սակաւ մի վասն երկբնութեանն Քրիստոսի ի կողմն Հոռոմոց դարձաւ։ Եւ յամենայն պատճառսն հաւատոցն հաճեալ թագաւորն և հրամայեաց յայնըր վերայ գիր միաբանութեան գրել ընդ Հայք և ընդ Հոռոմք, և վարդապետն Հայոց Յակոբոս գրեաց գիր միաբանութեան Հայոց և Հոռոմոց։ Եւ հաճեալ թագաւորին ի գիր հաւատոյն, հրամայեաց դնել զգիրսն ի սուրբն սոփի, զի ահա յայսմ հետէ եղիցին ի միասին միաբանեալ Հայք և Հոռոմք։ Եւ ի նոյն ժամայն իբրև զարծիւ թռուցեալ հասանէր Գագիկ ի Կոստանդնուպօլիս, և լուեալ թագաւորն ուրախ եղև յոյժ. և իբրև մտաւ առ թագաւորն, հրամայեաց բերել զգիրս միաբանութեանն, և առեալ ընթերցաւ Գագիկ և իբրև ծանեաւ զգրեալսն Յակոբոսի, պատառեաց զնա առաջի թագաւորին յերկուս ծուէնս և ընկէց, զնա յերկիր, և թագաւորն տեսեալ ամաչեաց յոյժ։ Եւ ասէր Գագիկ ցթագաւորն վասն վարդապետին, եթէ «Ահա սա այր կրօնաւոր է, և այսպիսի բազումք կան յաշխարհն Հայոց, որք ոչ ընդունին, և ոչ ոք հնազանդի գրոյ սորա, և մեք ընդ կատարեալ վարդապետսն, Հայոց ոչ ունիմք զսա»։ Եւ յայնժամ առաջի թագաւորին յանդիմանեաց զՅակոբոս և ասէր թէ «Զիարդ համարձակեցար զայդ գործել, մտանել քեզ յաւերաբանութիւն, զի այր կրօնաւոր ես»։ Եւ ասաց Գագիկ ցթագաւորն Տուկիծ, «Ահա ես այր թագաւոր եմ և որդի թագաւորացն Հայոց, և ամենայն Հայք հնազանդին հրամանաց իմոց, և ամենայն կտակարանացն Աստուծոյ հնոց և նորոյս հմուտ եմ, և ամենայն Հայք վկայեն բանից իմոց, զի հաւասար վարդապետացն ընդունին զիս, և ահա ես խօսեցայց այսօր ընդ Հոռոմոց վասն հաւատոյ ազգիս Հայոց»։ Եւ գրեաց Գագիկ գիր հաւատոյ ձեռամբ իւրով այսպէս և տայր զնա ի թագաւորն և ի պատրիարգն, և ունէր գիրն պատճէն այսպէս։ </p>
            <milestone unit="section" n="514confession"/><p>«Հարկ եղև մեզ և ի խնդիր որ յաղագս հաւատոյ Հայաստանեայցըս որ եղև ի քէն խնդրելով, Տէր Արքայ, և այժմ զոր ասեմ միտ դիր ուղիղ հաւատով և ի միտ առ և ծանիր զՀայոց ազգիս զճշմարիտ խոստովանութիւնն որ է ի մի Աստուածութիւնն ի Հայր և ի յորդի և ի Հոգին Սուրբ։ Եւ ահա նախ այս իմանալի է զէութիւնն մարդոյն և զպատճառ լինելութեանն, և այս է չափ գիտելոյն զԱստուած, որ ստեղծ զմարդ էութեամբ, և այսպէս խոստովանելի է, առաւելն կամ նուազն քան զայս ի չարէն է։ նախ և առաջին գիտեմք զԱստուած անսկզբմամբ և անկատարածիւ, առեալ ի վեց թևիցն, և թևոցն բացանեն զոչ սկզբմամբն և զոչ կատարած ցուցանեն չորիւքն ծածկութեանն, և յայս եմք հաստատեալ և բաւականացեալ։ </p>
            <p>«Դարձեալ ասասցուք և վասն արարչութեան մարդոյն։ Իսկ եթէ ընդէ՞ր արարածս առնէ և տուն կազմէ և կամ մարդ արարչագործէ վերջին իմն, զի անըմբոն վարկաւ իւրոյ հարստութեան միայն վայելումն, վասն որոյ յառատ պատուոյ հեղու զբարին և ճանապարհ հորդէ ի հրեշտակաց և այլոց արարածոց լինելութեան ըստ մարգարէին ձայնի որ ասէ, «Ողորմութեամբ Տեառն լի եղև երկիր և բանիւ Տեառն երկինք հաստատեցան, հոգւով բերանոյ նորա ամենայն զօրութիւնք նոցա»։ Ով բարեյաղթ թագաւոր, ահա ծանուցանեմք քեզ զխոստովանութիւնս մերոյ հաւատոյս, Քոյոյ Թագաւորութեանդ և դարձեալ զայս զոր վերըստին ճառեցաքս։ Իսկ առ մեզ պաշտելի և երկրպագելի և այսպէս այսքան ըստ օրինի ի Հոգւոյն հոգեկիրս Աստուած ասեմք զՀայր, Աստուած ասեմք զՈրդի, Աստուած ասեմք զՀոգին Սուրբ, երիս անձնաւորութիւն և կամք մի, կամ հաճութեան, կամ տէրութեան, մի ուստեք ի նոսա երիցութիւնք կամ կրսերութիւնք, մի իմասցի և մի ոմն քան զոմն պատուելի կամք խոնարհեցուցանելի, որպէս զի մինն հաճեսցի և միւսն գործակից իցէ, իսկ միւս փչեսցէ, և մանաւանդ եթէ մինն ի միոջէ Աստուածութեանցն լինի պայծառութիւն միաւորութեամբ բաժանեալսն և միաւորեալ բաժանմամբ, որ և հրաշափառագոյն։ </p>
            <p>Յայսմ վայրի կամեցայ կարգել և զՀոգւոյն Սրբոյ, վասն զի և այսքան յաղագս Հոգւոյն Սրբոյ իմանալեաւ աւանդեսցուք, որպէս երկնային շնորհացն տեսողն ասէր սուրբ Աւետարանիչն Յովհաննէս, եթէ «էր լոյսն ճշմարիտ, որ լուսաւոր առնէր զամենայն մարդ, որ գալոց էր»։ Բայց մխիթարիչն էր և է և եղիցի, այլ մի է լոյսն, է լոյս և լոյս, մի Աստուած, այն զոր Դաւիթ ետես յառաջագոյն։ Իսկ ըստ Աստուածաբանին Յովհաննու որ ասէր. «Հոգին է Աստուած, զոր կրսեր համարելոցդ ի մարդկանէ կարծեն և ոչ Աստուած ասելով որպէս զՀայր և զՈրդի»։ Եւ զայս խոստովանեալ զԵրրորդութիւնն և զՀոգին Սուրբ, Աստուած եկեալ ի ծնունդն, ով բարի շառաւիղ, կամիմք յայտնել Քո Մեծութեանդ յաղագս զառ ի Հօրէ ծննդեանն, թէ որպէս հաւատացեալ հաւատացաք։ Արդ այսպէս իմանամք զէականին զոյգ ընդ հաստատութիւն և ծնելութիւն։ Իսկ զերկրորդն վասն փրկութեան մերոյ ստուգապէս և ոչ խաբանօք և կամ արուեստաբար, որպէս և ոչ առ հիւրութեան ճաշակելով զորթն ի խորանին առ կոչեցեալ հօրն արդարութեան։ Խոստովանիմք և սկզբմամբ արարչութեան զոր ի Մովսեսէ գրեցան մինչև ի մարգարէսն, իսկ ի մարգարէիցն մինչև ցկատարումն խոստմանցն որ գալոցն էր, և եկն անդուստ կատարել զտանօրինականսն, զոր վկայեաց Յիսուս սրբոց առաքելոցն, և գրովք առաք զԱւետարանն։ Իսկ ի յԱւետարանէս մինչև ցերրորդ Աստուածտեսութիւնն և դատողութեան հատուցմանն բարւոյն ասեմ և չարին, իսկ զկանոնեալսն յառաքելոցն ընդ նմին և սուրբ հարցն։ </p>
            <p>«Արդ լուր և զայս, ով Արքայ, թէ որպէս զհերձուածողսն նզովեմք իսկ որ զհերձուածութեան ախտս ախտացան ի միասին. և գտեալ ի գիրս այսպէս նզովեմք զՎաղենտիանոս, որ երկուս որդիս ասէ, զմինն բնութեամբ և զմիւսն շնորհօք, և զհին կտակարանսն ոչ ասաց բարի, իսկ զնորս բարի, վասն որոյ նզովեմք, և եղիցի նզովեալ։ Մարկիոնն զտարերքս բնութեամբ ասէ գոլ և ի թուոց գոյացեալ զաշխարհս և զՏեառրն մարմինն առաչօք և ոչ ճշմարիտ, զորս նզովեմք։ Մոնտանոս որ ի չար մոլորելոցն, ասաց զանձն իւր թէ ես եմ Հոգին Սուրբ, և ինքն կանամբք վարէր պղծութեամբ, զորս Հոգին Սուրբ նզովէ, և եղիցի նզովեալ։ Մանի երկու բնութիւն ասաց զոյզ նիւթ, լոյս և խաւար, որպէս թէ բարի կամ չար, նզովեմք։ Նաւատիոս զապաշխարութիւնն ոչ ընդունի, իբրև թէ մի անգամ սխալեալն ոչ բժշկի, զոր ընդ նոսին նզովեմք, և եղիցի նզովեալ։ </p>
            <p>Արիոս երիս ասաց և մի ըստ միոջէ խոնարհագոյն, զորս և ընդ մեզ նզովէ կաթողիկէ Եկեղեցի։ Վոտինոս ի Մարիամայ ասէ առեալ սկիզբն Յիսուս և ոչ յառաջ քան զյաւիտեանս ի Հօրէ, վասն որոյ նզովեմք. և նզովեմք զՆեստոր և զԵւտիքոս և զհայր անուն Սարգիս հանդերձ շանն և իշովն իւրով, և բաժանակից նոցա եղիցի յաւուրն յետնումն շանց և իշոց գրեմք, զորս նզովեսցէ կաթուղիկէ առաքելական սուրբ Եկեղեցի, և եղիցին նզովեալ։ նզովեմք և զՊաւղոս Սամուստացին, դարձեալ և զՊետրոս կնափեսայն, սոյնպէս և զԴէոսկորոսն եթէ խորհեցաւ յայսպիսի ինչ հերձուածս, և եղիցի նզովեալ ըստ ձեր աւելաբանութեան խօսիցդ։ </p>
            <p>«Դարձեալ գրեմք և վասն խաչեալ Խաչեցելոյն, կոչեմք և երկրպագեմք. և որք կարծեն և կամ կոչեն զԵրրորդութիւնն ի խաչն խաչեալ կամ կիրս ինչ Աստուածութեանն կրեալ, նզովեսցի յԵրրորդութենէն, սոյնպէս և ի մերմէ, նոյնպէս և յԵկեղեցւոյ Աստուծոյ։ Ընկալ, ամենամեծար Տէր արքայ, և յաղագս միաւորութեանն Աստուծոյն և մարդոյն կալ առ միմեանս, որք անգտանելի են ի գիրս սուրբս այդքան համարեալ հաւանեցաք և հաւատացաք։ Քանզի ասէ իսկ Սքանչելագործն Գրիգորիոս, «Զի թէպէտ ի զանազանիցն է եկեալ առ միմեանս բնութիւնքն, այսուհետև մի Տէր, մի Յիսուս Քրիստոս, մի բնութիւն խոստովանելի է յետ միաւորութեան կարողակից արարեալ զմարմինն հողեղէն Աստուածութեանն, և ի մի զօրութիւն միացոյց, ի մի աստուածութիւն բաւանդակեաց»։ Այլ թէ զիարդ և կամ ո՞րպէս ունին առ միմեանս բնութիւնքն, այլ ոչ աւելի քննեցին քան զոր Հոգին Սուրբ ետ բարբառել. զիարդ սքանչելագործքն թոյլ ետուն գիտել աստուածային իւրագործութեանն, ծնունդ իբրև տիրապէս Աստուծոյ թողին։ Դարձեալ և երանելին Գրիգոր Նիւսացին ասէ, եղբայր սրբոյ հայրապետին Բարսղի, ի գիրս իւր որ յաղագս բնութեան մարդոյն, յերրորդ ճառին որ վասն միաւորութեան հոգւոյ և մարմնոյ, «Եւ քանզի պատշաճիւր արդեօք այսպէս մաքուր բան և մանաւանդ առ մարդկութիւնս միաւորութիւնդ Աստուածն Բանին, ըստ որում միաւորեալ մնաց անշփոթ և անպարագրելի, ոչ ըստ անձին յեղանակի, քանզի նա ի բազմացելոցն գոլով թուի և ախտակից գոլով վասն իւրութեանն մարմնոյն է երբէք զի և ըմբռնել։ Իսկ Աստուածն Բան ոչինչ ինքն ի կցորդութենէն, որ առ մարմինն և անձն, այլայլեալ և ոչ ընդունակ եղեալ նոցա տկարութեանն, այլ հաղորդեցուցեալ զնոսա Իւրոյն Աստուածութեանն, լինի նոքօք մի մնացեալ, մի որ ինչ էրն և նախ քան զմիաւորիլն։ Նոր իմն է յեղանակս այս խառնմանս և միաւորութեանս և խառնէ և մնայ յամենայնի ամենայնիւ անխառն և անշփոթ և անապական և անփոխադրելի, ոչ ախտակից եղեալ այլ գործակից միայն,) ոչ ապականակից և այլայլակից այլ ի միասին աճեցեալ նոցա, նա ոչ նուազեալ ի նոցանէ առ ի մնալոյ անփոփոխելի և անշփոթելի, վասն զի և անմաքրապէս ամենայն այլայլութեան անընդունակ է։ Վկայ այսոցիկ է Պորփիւռոս հակառակ Քրիստոսի շարժեալ զիւրն լեզու, զի հզօր են թշնամեացն վասն մեր վկայութիւնք և ոչ մի ընդ միաբանութիւն ընդունելով. այս Պորփիւրիոս յերկրորդ բանին շարախառնիցն խնդրելեաց գրէ այսպէս, «Ոչ է ասել, եթէ անհնարին է և թէ անիրիք առեալ լինել ի լրումն այլ էութեան և լինել մասն էութեան, մնալով ըստ իւրոյն բնութեան մի յետ լինելոյն, զմիւսն էութիւն ընդ այլում լինելով և զմեծագունութիւնն Իւր ոչ փոփոխեալ, այլ փոփոխեալ զնոսա յորս լինիցին յԻւր ներգործութիւնն մերձաւորութեամբն»։ Եւ ասէ զայս յաղագս միաւորութեան անձին և մարմնոյն։ Իսկ եթէ ի վերայ անձին ճշմարիտ է բանս վասն անմարմնութեանն, որչափ ևս առաւել ի վերայ Բանին Աստուծոյ յաւէտ անբաղդատաբար և ըստ ճշտութեան անմարմնոյն, որ հակառակ խնու զբերանս ձեռնարկողացն բամբասել զԱստուծոյ Բանին միաւորութիւնն առ մարդկութիւնն, քանզի այս հեթանոսաց է որք զբազմածիծաղելիսն առնեն»։ </p>
            <p>«Եւ դարձեալ քրիստոնեայք և հաւատացեալք այլ միտս ինչ իմանալ և խոստովանիլ և կալմամբ առ միմեանս կամ միաւորութեամբ եղիցին նզովեալ։ Եւ եթէ ոք զՄարիամ Աստուածածինն զսուրբ Կոյսն հեռի կարծեսցէ յԱստուածութենէն, նզովեալ եղիցի։ Եւ եթէ ոք ասասցէ թէ իբրև ընդ խողովակ ընդ Կոյսն անցեալ, այլ ի նմա ստեղծեալ և ասելով աստուածաբար միանգամայն և մարդկաբար, աստուածաբար զի առանց առն, և մարդկօրէն զի օրինօք ծննդեանն, նմանապէս անաստուած է։ Եթէ ոք ասասցէ յառաջ ստեղծեալ զմարդն և ապա ասէ մըտեալ բնակիլ զԱստուած, դատապարտի որ ոչ ծնունդ Աստուծոյ ասէ, այլ փախչել ի ծնանելոյն։ Եթէ ոք ի ներքս ածիցէ երկուս որդիս զմինն յԱստուծոյ ի Հօրէ և զերկրորդն ի մօրէ, այլ ոչ զմինն և զնոյն, յորդեգրութենէն արտաքոյ անկանի, զոր խոստացաւ ուղիղ հաւատացելոցն։ Բնութիւնք երկուք, քանզի Աստուած և մարդ զի հոգի և մարմին, բայց որդիք ոչ երկուք և Աստուած ոչ երկուք, այլ մի, զի և աստ ոչ երկու մարդիկք, թէպէտ և Պօղոս այսպէս ասաց զերկու զներքին մարդոյն և զարտաքին անուանեաց։ Եթէ պարտ է համառօտագոյն ասել, այլ և այլ որոց Փրկիչն, եթէ ոչ նոյն աներևոյթն և երևելին, անժամանակն և ժամանակաւորն, ոչ այլ ոք, և այլ մի լիցի, վասն զի երկուք ի տանն ի մի խառնելով Աստուծոյ մարդանալ և մարդն աստուածացեալ. կամ որպէս արդեօք անուանիցէ։ Ասեմք այլ և այլ ընդդէմ նմին յԵրրորդութեանն ունի, քանզի և առ այլ ոմն, այլ զմի զդէմսն խառնիցեմք, ոչ այլ և այլ, վասն զի մի են երկոքեանն և նոյն աստուածութեամբն։ Եթէ ոք որպէս զմարգարէ ասէ զշնորհի ծնեալ, այլ ոչ ըստ բնութեամբ միաւորեալ և ստեղծեալ, ընդ նմին եղիցի ի լաւագոյն զօրութենէն նզովեալ, մանաւանդ եթէ լինի հակառակ եթէ ոք ոչ երկրպագանիցէ Խաչեցելոյն, նզովեալ լիցի և դատեսցի ընդ ասաուածասպանսն։ Եթէ ոք յետ մկրտութեանն կամ յետ մեռելոց յարութեանն որդեգրութեան արժանաւոր լեալ ասիցէ, որպէս և հեթանոսքն թերի, գրօքն ի ներքս ասիցեն, նզովեալ եղիցին, քանզի սկսեալ կամ յառաջադէմ լեալ կամ կատարեալ ոչ է Աստուած, թէպէտ և յաղագս առ փոքր փոքր փոփոխմանն այսպէս ասիցէ։ Եթէ ոք ի բաց եդեալ այժմ զմարմինն ասիցէ և մերկ զԱստուա ծութիւնն ի մարմնոյն, այլ ոչ հանդերձ զոր էառ, և այժմ և յորժամ եկեսցէ մի տեսցէ նա զփառս գալստեան նորա, քանզի ուրէ մարմին նորա այժմ, եթէ ոչ ընդ առողին, և զի ոչ ընդ Մանիքեցւոցն աղճատանացն որ ասեն ի յարեգակն եդեալ, զի պատուեսցի անպատմութիւնն, կամ յօդ ցնդեցաւ և լուծաւ որպէս ի բնութեան, և հոգւոց հեղումն և փայլատականց ընթացք, ոչ կացեալ ուր և զշօշափեալն կամ զյարութեանն և տեսանելին երբեմն խոցողացն, զի Աստուածութիւնն ըստ ինքեան աներևոյթ, այլ եկեսցէ հանդերձ մարմնով որպէս ի միաբան, որպէս երևեցաւ աշակերտացն ի լերինն Թաբօր, ըստ որում երևեցաւ գերայաղթելով զմարմինն Աստուածութեան, որպէս զայս ասեմ Քեզ ծանուցանելով զմիտս։ Եթէ ոք ասասցէ զմարմինն յերկնից իջեալ, նզովեալ եղիցի, վասն զի երկնաւոր մարդն յերկրէ, նոյնպէս և երկրաւորքս. և ոչ ոք ել յերկինս, եթէ ոչ որ էջն յերկնից Որդին մարդոյ։ Եւ եթէ այլ ինչ նոյնպիսի իմանալի է ասել յաղագս երկնաւոր միաւորութեան, որպէս և Քրիստոսիւ լեալ ամենայն, և բնակեալ Քրիստոս ի սիրտս մեր առ ի լուսաւորել զմեզ։ </p>
            <p>«Կամեցաք այսու ծանուցանել Քո Բարեյաղթութեանդ յաղագս Խաչելոյն և խաչելութեանն, զոր և ասեմք «Որ խաչեցար վասն մեր», դարձեալ ի ժամ աղօթիցն յորժամ երիցս ձայնեմք զերախտիսն Աստուծոյ յաղագս Խաչելոյն և սուրբ զնա կոչելով Աստուած, հզօր, անմահ, որ վասն մեր խաչեցար։ Եւ եթէ ոք Հօր և Հոգւոյն Սրբոյ համարեսցի և կամ ասասցէ զոյգ երիցն կրել զտնօրինականն և երիցն խաչեալ, դատախազ Գտցի երից Աստուածութեանն, ապա եթէ զՈրդւոյ միայն հրատարակեմք զբարերարութիւնն փախչելով ի բանէն որ ասի յԱւետարանն, «Եթէ ոք յամօթ համարեսցի զիս և զբանս իմ, զնա և Որդի Մարդոյ ամօթ արասցէ»։ Եւ այս ի դէմս խոստովանողաց, սակայն ծածկելոցն զերախտիսն Աստուծոյ զխաչելութիւնն իբր թէ ոք յամօթ համարեսցի, ամաչեսցի յաւուրն յետնումն։ Քանզի որպիսի արդեօք Գրիգորիոս հայրն Աստուածաբանութեանցն ասէ «Աստուած խաչեալ, արեգակն խաւարեալ», և համարձակի ոք թագուցանել զխաչելութիւնն, բայց եթէ ոք զՀայր և զՀոգին Սուրբ մերձ դնիցէ եղիցի նզովեալ։ </p>
            <p>«Իսկ ի վերայ այսր բանիցս և վասն կատարման սուրբ Խորհրդոյն հացին և գինւոյն գրեմք, իսկ զիա՞րդ անապական առեալ զբաժակն հանդերձ անխմոր հացիւն յաղագս աւանդելոյն մեզ յայնպիսի գիշերին յորում մատնիւր մարմին և արիւն իւր, կոչեաց ի յիշատակ իւր, կատարել ասաց, իսկ վկայեալ Յովհաննու Ոսկեբերանին յաւետարանին մեկնութեան ի Փարիսեցւոց գիրն ասելով, եթէ «Զմիւս չար հերձուածսն յարտաքս խլեսցէ, վասն այսորիկ և յետ յարութեանն բաժակ միայն էառ և անխմոր հաց, քանզի և են ոմանք, ասէ, որ ի սուրբ Խորհուրդն ջուր ի կիր արկանեն, զի և որթն գինի միայն ծնանի և ոչ ջուր», վասն որոյ և մեք պահեմք զաւանդս զայս։ Բայց վասն ի կողէն հեղլոյն երկուց վտակացն խառնեցին ջուր, զի ընդ արեանն ջուր ելանէր, և ըզխմորն զի Աստուածութիւնն ընդ մարմնոյն խառնիւր, ոչ ուղղապէս մեկնեցին զայս, զի յաղագս ջրոյն և արեանն երանելին Յովհան ասէ իբրև թէ ջուրն զկատարեալ մեռելութիւնն ցուցանէ, իսկ արիւնն զկենդանութիւնն, որպէս էր իսկ կենդանի, կատարեալ և մեռեալ, զի ոչ մարդն բաժանեալ յԱստուածութենէն, այլ զմի և նոյն աւանդեմք յառաջագոյնն, ոչ մարդ, այլ Աստուած և մարդ միայն, և յառաջ քան զյաւիտեանս անխառն մարմնոյն է, իսկ ի վախճանի զմարդն էառ յաղագս մերոյ փրկութեան, չարչարեալ մարմնովն անչարչարելի Աստուածութեամբն, բաւանդակելի մարմնովն, անբաւանդակելի Աստուածութեամբըն, զնոյն ինքն երկնաւոր և երկրաւոր, տեսանելի և անտեսանելի, տարեալ և անտանելի, զի բաւանդակի անբովանդակելին մարդ իցէ և ով ծանիցէ զնա Աստուած։ Իսկ մեք Աստուծոյ միայն երկիրպագանեմք և խոստովանիմք. և անբաժանելի խառնումն զաստուածութեանն և ըզմարմնոյն հաւանիմք, զի մի և մարմնոյն երկրպագելով և չորրորդութիւն ի ներքս ածցուք փոխանակ Երրորդութեանն, և կամ մահուամբ մարդոյն միայն փրկեալ արեամբ և ոչ աստուածայնովն։ </p>
            <p>«Եւ արդ լուարուք վասն տօնի ծննդեան Տեառն և պահոցն, իսկ յաղագս տօնիցն զորս բաժինս առնէք ի մէնջ զայս առնելով պատճառ. նախ և առաջին զծնունդն Քրիստոսի, վասն զի ասէ Ղուկաս աւետարանիչն և առաքեալն այսպէս. «Եւ էր Յիսուս իբրև ամաց երեսնից». և սկսեալ յայտնապէս ցուցանէ զի ի նոյն օր ծննդեանն մկրտեալ, և առնուլ սկիզբն երեսնամեայ կատարեալ հասակի վարդապետութեանն. զի թէպէտ և պապանձմանն Զաքարիայի թուեն աւուրս հարիւր և ութսուն, որ դիպեցուցանէ զաւետաւորութիւնն ի քսան և հինգ մարտի, անտի թուեն երկերիւր եօթանասուն և վեց զաւուրս յղութեան սրբոյ Կուսին ըստ տասնամսեան աւուրցն անդրանկածնութեանն, որ դիպեցուցանէ զծնունդն ի դեկտեմբերի քսան և հինգ։ Արդ քննեսցուք նախ զի Ղևտականն այսպէս ասէ. «Տօնն իմ, նուիրեալք, սուրբ կոչեսցի ձեզ, երիս ժամանակս տարւոջն տօնեսջիք, և ամենայն արու ձեր յանդիման լիցի ինձ. և մատուսջիք պատարագս Տեառն»։ Եւ մատուցեալ ասէ. «Յամսեանս վեցերորդի, որ օր մի է, սուրբ կոչեսցի ձեզ. և որ օր տասն և հինգ նորին ամսոյ է տօն տաղաւարահարացն կոչեցեալ սուրբ լիցի ձեզ. զամենայն գործ սպասաւորութեան մի՞ գործէք ի նմա։ Եւ օրն եօթներորդ սուրբ կոչեսցի ձեզ շաբաթ հանգիստ, զամենայն գործ սպասաւորութեան մի՞ գործէք ի նմա», զայս բանս գիրն ասէ։ Արդ պապանձումն Զաքարիայի ի թշրին ամսոյ է, վասն զի այն է ամիս եօթներորդ, այն է օր քաւութեանն յորում մտանէր քահանայապետն ի սրբութիւն սրբոցն, և այն մի անգամ ի տարւոջն ըստ բանին Պաւղոսի. բայց ի նմին ամսեանն մերձենալ Զաքարիայի առ կինն անպատշաճ էր, վասն զի նա էր քահանայապետ տարւոյն, և մեծ տօնն տաղաւարահարաց առաջի կայր, և ամենայն Իսրսյէլ անդ էր ժողովեալ, և զի ևթն օր տօնելոց էին զտաղաւարահարացն, և զի անմարթ էր քահանայապետին թողուլ զժողովուրդն և երթալ ի տուն իւր, նա աւանիկ զի ի բացեայ էր բնակութիւնն նորա և ոչ յԵրուսաղէմ, վկայէ այսմիկ սուրբ աւետարանիչն Ղուկաս և ասէ. եթէ «Ժողովուրդն ակն ունէր Զակարիայի և զարմանային ընդ յամելն նորա, ի տաճարին։ և եղև իբրև լցան աւուրք պաշտամանն նորա, գնաց ի տուն իւր»։ Եւ դարձեալ ասէ թէ «Յետ աւուրցն այնոցիկ յղացաւ Եղիսաբէթ կին նորա։ Եւ յայտնապէս ցուցանէ զայս, եթէ ստուգիւ յետ կատարման աւուրցն տօնականացն եղև մերձաւորութիւնն և վասն առաւել հաստատութեան բանիցն երկիցս կրկնէ թէ «Կատարեալ զաւուրս պաշտամանն»։ Եւ դարձեալ թէ «Յետ աւուրցն այնոցիկ յղացաւ Եղիսաբէթ կինն նորա»։ Եւ ով ոչ գիտէ զայս որ միտս ունին, թէ մինչ ժողովրդեանն հրամայէ սրբել և պաշտել ոչ միայն զտօնին և յաղագս տօնին զամսամուտն և զառաջիկայ աւուրն երեկոյնն, ապա զիարդ ի մէջ գլխաւոր տօնիցն քահանայապետն թողոյր զժողովուրդն և երթայր ի տուն և մերձենայր ի կին, նա աւանիկ յայտնապէս իսկ ասէ աւետարանիչն թէ «Յարուցեալ Մարիամ գնաց ի լեռնակողմն ի քաղաքն Յուդայ և եմուտ ի տուն Զաքարիայ». և արդ ի նոյն աւուրս տօնին մերձենայր։ Այլ իմասցուք, զի յայտ իսկ եղև ի տօն թշրին ամսոյ պապանձումն Զաքարիայի, որ է քսան և հինգ սեպտեմբերի ամսոյ և քսան և երկու ի թշրին ամսոյ մերձաւորութիւնն և յղութիւնն Եղիսաբեթի։ Եւ արդ թուեալ զաւուրս վեց ամսոյն հարիւր և ութսուն, և ցուցանէ զվեշտասան ամսոյ, որ լինի վեց ապրիլ ըստ Հռոմայեցւոցն, յոր եղեն աւետիք սրբոյ կուսին Մարիամու։ Եւ թուեալ տասնամսեայ աւուրց որ անդրանկածնացն կատարի, երկերիւր ութսուն և վեց օր, քսան և մէկ ի սեպտեմբերի, որ է վեց ի յունվարի ըստ Հռոմայեցւոցն։ Արդ մեք ի յայս եմք հաստատեալք և անխախտելի կամք մինչև յաւիտեան աներկմիտ հաւատով։ </p>
            <p>«Դարձեալ ասասցուք ձեզ և յաղագս պահոցն առաջաւորացն, վասն զի բազում հակառակութիւնք և հերձուածք և մաքառումն ունին Հոռոմք ընդ ազգս մեր։ Արդ յաղագս պահոցն առաջաւորաց ոչ ինչ միջոց իցէ քանզի ըստ տկարութեան ազգի բնութեան առաջնորդքն զատեցին ի քառասնորդացն, վասն զի սրբութեամբ հրամայեցին պահել և ի բերոյ որթոյ մինչև ցկնջիւռն որոշեցին, թող թէ ի գինի կամ ի ձէթ. վասն զի ոչ զօրէին պահել հրամայեցին հանգիստ տալ միջոցն։ Եւ պատճառ պահոցն այսքան բաւական է, թէպէտ և ունի այլ միտս բազում զոր և ի հնումն. զի յաղագս հինգ զգայութեանցն յանցանելն առաջին մարդոյն որ ի դրախտին, հինգօրեայ սահմանեցաւ սկսեալ պահք, իբրև թէ դայեակ է սկիզբն պահոց քրիստոնէութեանս մերում և աստիճան ի բարձրագոյնսն որ ի քառասնէրորդսն. այսպէս և Մովսէս յանապատին բարեկենդանացուցանէր զժողովուրդն առեալ հրաման ի Տէառնէ, նոյնպէս և քաղաքն նինուէացւոցն հինգօրեայ պահօքն եղեն բժշկեալք և լինէր դադարումն կործանմանն։ Սոյնպէս և Կիւրեղ, որ եկաց հայրապետ յԵրուսաղէմ, հրամայեաց հինգօրեայ պահօքն զգաստ ան ալ նախ քան զմկրտիլն։ Այլև բազում պատճառ կայ, զորս աւելորդ համարեցայ աստ գրով բանագծել և տաղտկալիս առնել մտաց, պահքն ոչինչ թիւրութիւն ունի առ հաւատսն, այլ մանաւանդ առ ի լնումն է հաւատոցն և ոչ է նա մեղադրելի վասն հինգօրեայ պահոցն պանրուտուին, լաւ էր թէ զայն բնաւ ոչ ուտէիք, բայց ի տօնի աւուրն զստրատելատն զսուրբ Սարգիս յիշատակեմք զճշմարիտ մարտիրոսն, որ վկայեցաւ յորդւոցն Հագարու յաշխարհն Բագևանդի, յորդւոցն Մահմետի ի յաւուրս Թէոդոսի թագաւորին, և ոչ ասի սա իշապանն Սարգիս աստուածուրացն այն որ շանն տայր երկրպագանել. իսկ մեք Քրիստոնեայքս զսուրբն Սարգիս զճշմարիտ մարտիրոսն յիշատակեմք. այլ յայդ մասին մի լիցի ինչ հերձուած և կամ գայթակղութիւն։ Եւ արդ՝ ճշմարիտ խոստովանութեամբ և համառօտաբար այսքան իմասցի և զորս վասն առաջաւորաց պահոցն զորս ի վերոյ գրով աւանդեցաք, որ ունիմք և եմք և կամք հաստատուն մինչև ցայժմ և մինչև ցյաւիտեան, որ է ի ներկայումս և յապառնիսն. և Տէր Տէր Յիսուս եղիցի ընդ իւրում ծառայիցդ, և նմա փառք և երկրպագութիւն յԵկեղեցւոյ սրբոյ, որ է օրհնեալ յաւիտեանս, ամէն»։ </p>
            <milestone unit="section" n="514aftermath"/><p>Եւ այսպէս խօսեցաւ Գագիկ արքայ Հայոց դէմ յանդիման թագաւորին Տուկծին և ի մէջ ամենայն հռետոր վարդապետաց տանն Յունաց ի քաղաքն Կոստանդնուպօլիս։ Եւ յոյժ հաճեալ թագաւորն Տուկիծ և ամենայն իմաստասէրքն, որ նստէին ի ճեմարանին, և հիանային ընդ կորովութիւն բանիցն և ընդ հաստատութիւն շնորհացն. և յայնժամ արարին սէր և խաղաղութիւն ընդ որդւոց թագաւորացն Հայոց և թողեալ զաւելախօսութիւն բանիցն և եղեն յամօթ ամենայն չարայոյզքն Հայոց, վասն զի ամենայն դասք վարդապետացն Հոռոմոց ոչ կարացին արատ և կամ բիծ երկբայութեան գտանել հերձուածոյ ի հաւատոյ խոստովանութիւնսն, զորս գրով Հոռոմոց խօսեցաւ Գագիկ արքայ Հայոց։ Նաև այլ բազում բանք են նորա անպարտելի բանիւք, զորս արար դիմադրութիւն առ ի յանդիմանութիւն տանն Յունաց, զորս տեսեալ թագաւորին և յոյժ հաճոյացեալ, վասն զի լի իսկ էր բանիւք ամենայն ուղղափառութեամբ և ճշմարիտ խոստովանութեամբ որ ի Քրիստոս Յիսուս։ Եւ արար թագաւորն Տուկիծ սէր և ընդունելութիւն նոցա և շնորհեաց բազում պարգևս Գագկայ և Ատոմայ և Ապուսահլի և այլոց իշխանացն։ Եւ փառաւորեցաւ անունն Գագկայ ընդ ամենայն վարդապետաց տանն Հայոց, որք երևեցան յայնմ ժամանակին լուսաւորք, և այս են անուանք վարդապետացն. Տիրանն Կապանեցին, և Սայլահանն և կամ Լասդիվերցին, և Ատոմ Անձաւացին, Անանէ և Գրիգոր Նարեկացիքն, Սարգիս Սևանեցին, Յովսէփ Ընծայեցին, Գէորգ Ուծեցին, Դէոսկորոս Սանահնեցին, Անանէ Հաղբատացին, Յակոբոս Քարահատայ որդին, Անտօն և Տիմոթէոս, Յովհաննէս որ անուանեցաւ Կոզեռն, Պօղոս և Յովսէփ Գէորգ վարդապետ, և Թամռեցին, և Պարկճակ և այլք այսպիսիք ան յաղթք որք կային լցեալք աստուածային շնորհօքն, որք երևեցան յաշխարհս Հայոց յայսմ ժամանակիս։ Իսկ թագաւորն Գագիկ նմանեալ էր շնորհաց նոցա։ </p>
            <p>Եւ յայնժամ ելեալ Գագիկ յերեսաց թագաւորին, և մեծաւ փառաւորութեամբ գնացին յաշխարհն իւրեանց։ Եւ գայր խաղայր Գագիկ շահըն և գայր հասանէր մինչև ի Կեսարիա քաղաք Գամրաց. և որպէս էր յառաջագոյն զայրացեալ ընդ Յունաց և յարձակեցաւ՝ ի վերայ մետրապօլտին Կեսարու մեծաւ սրտմտութեամբ, որում անուն ասէին Մարկոս, վասն զի էր յոյժ հերձուածող, չար և պիղծ հերետիկոսն Մարկոս. և այնչափ լրբեալ եղև անօրէնն Մարկոս, մինչև իւր շանն անուն Արմէն կոչէր։ Եւ յառաջ ժամանակաց զայս ամենայն լուեալ էր Գագիկ արքայ Հայոց և էր յոյժ զայրացեալ ցասմամբ, բայց ի մէջ Հոռոմոց էր, ոչ ինչ կարէր առնել, և էր մետրապօլիտն անուանի և մեծ և ահարկու ամենայն տանն Յունաց, բայց հայհոյիչ էր յոյժ ազգիս Հայոց և ամենայն շան Արմէն կոչէր, նաև այլ անպատմելի սուգ էած ազգիս Հայոց յորժամ լուաւ եթէ կամի թագաւորն զորդիս թագաւորացն Հոռոմ կնքել։ Եւ ընդ որ գայր Գագիկ յամենայն իջևանսն, հրամայեաց ամենայն զօրացն Հայոց խայտառակել զփառաւոր կանայս Հոռոմոց և այնու նախատեաց զնոսա, վասն զի խորհեցաւ այլ ոչ մտանել բնաւ ի Կոստանդնուպօլիս, այլ խորհեցաւ գնալ առ Աբասլան սուլտանն Պարսից և տիրանալ աթոռոյ թագաւորութեան տանն Հայոցն զի բազում անգամ կոչէր զԳագիկ սուլտանն, և նա յաղագս քրիստոնէական հաւատոյ արգելեալ լինէր։ Իսկ Գագիկ յորժամ մերձ եղև առ մետրապօլիտն, կամեցաւ զիշևանս առ նա առնել, և գնացին նուիրակապետքն և ասեն ընդ հերետիկոսն Մարկոս. «Գագիկ արքայ Հայոց առ քեզ կամի իշևանել այսօր»։ Եւ լուեալ կիւռ Մարկոս ուրախ եղև և հրամայեաց զարդարել զամենայն տունն իւր և ակամայ և ոչ կամայ ելանէր ընդդէմ Գագկայ հանդերձ քահանայիւք և մեծաւ փառաւորութեամբ բերեալ իջուցանէր զնա ի տունն իւր. և արար Մարկոս ուրախութիւն մեծ։ Բայց Գագիկ կայր յոյժ զայրացեալ զօրն ամենայն և իբրև սկսաւ ուրախանալ զգինեաւն, յայնժամ սկսաւ ասել Գագիկ ցկիւռ Մարկոս, եթէ «Լուեալ եմ, եթէ զօրաւոր շուն կայ քո և կամիմք տեսանել զնա»։ Եւ գիտացեալ Մարկոսն եթէ իւր կամի ուզել զնա և զանց արար զբանիւն, և յորժամ կրկնեաց զբանն Գագիկ, կոչեցին զչունն. և նա ոչ գայր, քանզի զանունն ոչ համարձակեցան ձայնել զԱրմէնն. և ասէ Գագիկ. «Զիւր անունն ձայնեցէք որ գայ»։ Եւ յայնժամ Մարկոս յաղթահարեալ ի գինւոյն ձայն տուեալ շանն և ասէր. «Արմէն, Արմէն». և եկեալ շունն նմանեալ առիւծու. և տեսեալ Գագիկ ասէ. «Արմէ՞ն կոչի շունս այս», և ամաչեալ յոյժ Մարկոս ասէ. «Մանուկ, է, վասն այնր կոչեմք իւր Արմէն»։ Եւ ասէ Գագիկ. «Այժմ տեսանեմք թէ ո՜վ է մանուկն, Արմէն եթէ Հոռոմն»։ Եւ մեծ քուրձ մի պատրաստական ունէին, և ակնարկեաց Գագիկ, և յայնժամ հետևակքն պատեցին զշունն և մեծաւ աշխատութեամբ արկանէին զնա ի քուրձն։ Եւ տեսեալ կիւռ Մարկոս և գիտացեալ եթէ զշունն կամին ընդ իւրեանց տանել, սկսաւ բարկանալ և մեծամտել ի վերայ պաշտօնէիցն, և ժամ տուեալ Գագիկ և ձեռամբ արարեալ սպասաւորացն, և յայնժամ ընդ չորից կողմանց պատեցին զանօրէնն Մարկոս և պաշարեալ զնա մեծաւ բռնութեամբ և չարչարանօք արկանէին զնա ի քուրձն առ Արմէն կոչեցեալն, և ասէր Գագիկ եթէ. «Տեսանեմք եթէ ով է զօրաւոր և մանուկ Հոռոմ մետրապօլիտն եթէ շունն կոչեցեալ ի նմանէ Արմէն»։ Եւ հրամայեաց Գագիկ ուժգին սաստկապէս հարկանել զշունն. և նորա զայրացեալ յարձակէր ի վերայ Մարկոսին և լափէր զնա ատամացի, և զմեծ մասն աւուրն այնպէս հարկանէին զշունն, և նա բարկութեամբ հեղոյր զարիւնն պիղծ հերետիկոսին Մարկոսի. և ձայն ուժգին և աղաղակ բազում ելանէր ի Մարկոսէն. և այսպիսի օրինակաւ պատերազմ ահաւոր կայր յատակս քրձին և կրճտումն ատամանց. և հառաչումն սրտին ելանէր ի խորոց քրձէն. և այսպէս չարեաւ սատակեցաւ չար և պիղծ հայհոյիչն և եղև կերակուր շանց։ Եւ յայնժամ հրամայեաց Գագիկ աւար հարկանել զամենայն տունն նորա, վասն զի էր մեծատուն և անուանի յոյժ, և անհամար գանձս ոսկւոյ և արծաթոյ առեալ, և հօտս ոչխարաց էին նորա վեց հազար և լուծք գոմէշք քառասուն և եզանց քսան, և զայս ամենայն հարուածս արարեալ գնաց ի տուն իւր բազմութեամբ ձիոց և ջորւոց։ Ա՜րդ զայս այսպէս գործեաց Գագիկ ի մէջ Հոռոմոց, զոր ոչ այլ ոք համարձակեցաւ գործել ոչ յառաջն և ոչ զկնի, և այլ ոչ ևս մտաւ ի Կոստանդնուպօլիս և ոչ գնաց ի կոչն Հոռոմոց։ </p>
            <p>Եւ էր յայսմ աւուրս գագիկ արքայ որդի Աբասայ Կարցւոյ այր իմաստասէր և լցեալ ամենայն շնորհօք փիլիսոփայականացն և հռետորական արուեստիւքն, ընդ վարդապետսն Հոռոմոց ճեմէր և յորժամ մտանէր ի Կոստանդնուպօլիս ի յամբիոնն նստէր ի մէջ սրբոյն Սոփեայ. և բովանդակ գիտէր զհին և զնոր կտակարանսն Աստուծոյ և էր յոյժ ճարտարաբան։ Նաև Գրիգոր Պալհաւունին որդին Վասակայ էր անպարտելի շնորհօք լցեալ և զարմանալի էր սա յամենայն պատասխանիսն ընդդէմ Հոռոմոց, այր քաջակիրթ և ամենայն հմտութեանց հետևեալ և բովանդակ հասեալ սորա ի վերայ հին և նոր կտակարանացն Աստուծոյ, և սա ի յամբիոնսն նստէր ընդ իմաստասէրսն ի մէջ սրբոյն Սոփեայ և խօսէր ընդ վարդապետացն Հոռոմոց, և ի կարգի վարդապետացն էր սա ազգիս Հայոց։ </p>
            <p>Ատրներսէհ ի Բագրևանդ գաւառէ իշխան Հայոց, և սա էր այր կորովի և յոյժ հանճարեղ, բանիբուն և իմաստասէր, ուսեալ ի մեծ Արգինայ հասեալ ամենայն շնորհաց աստուածեղէն կտակարանաց և կարոզ էր կալ ի դիմի ամենայն իմաստնոցն Հոռոմոց հզօր գիտութեամբ և զարմանալի ատենախօսութեամբ, նմանեալ Գագկայ և այլոց իմաստասիրացն Հայոց, զոր գրեցաք։ </p>
            <p>Արդ յաւուրս Գագկայ շահնշահի որդւոյ Աշոտոյ թագաւորին Հայոց եղև ահաւոր և զարմանալի նշան Աստուծոյ վասն սուրբ Խորհրդոյն ի վանքն, որ կոչի Պիզու, զոր շինեաց Գագիկ արքայ։ Արդ յաւուր Պենտէկոստէին մինչ զսուրբ պատարագն մատուցանէին յեկեղեցին Աստուծոյ, մասն ինչ ի սուրբ խորհրդոյն ընկէց ժամարարն առաջնի սրբոյ սեղանոյն. Եւ յերրորդում աւուրն տեսանէին տեսիլ երկու արժանաւորք ի ճգնաւորացն և եկեալ ի տեղի աղօթիցն յառաջ քան զհարցն, և ասէր առաջինն թէ «Տեսանէի ի տեսլեան գիշերոյս կանթեղն որ կայր ի գումբէթ տաճարին անկանէր առաջի սրբոյ սեղանոյ Աստուծոյ, և լոյս^ անշիջանելի մնաց ի նմա»։ Դարձեալ միւսն այսպէս ասէր. «Եւ ես իսկ տեսանէի, և ահա աստղ մի մեծ և զարմանալի ի բարձրութենէ երկնից անկեալ եղև առաջի սրբոյ սեղանոյն Աստուծոյ, և լոյսն առաւել ևս բորբոքէր ի նմա»։ Եւ հիացեալ ամենեցուն ընդ տեսիլն, և յայնժամ հայր վանացն գիտացեալ հոգւովն և ասէր. «Տեսէք և ահա անկեալ կայ մասն ի սուրբ Խորհրդոյն». և նոյն ժամայն լուցեալ մոմեղէնս և հանդերձ խնկօք հասանէին ի տեղին, և ոչ էին աւել ածեալ եկեղեցւոյն զայնքան աւուրսն. իսկ յորժամ ելանէին ի բեմն գտանէին զմասն սուրբ Խորհրդոյն անարատ առաջի սրբոյ սեղանոյն Աստուծոյ,, և առեալ գոհացան զԱստուծոյ մերոյ զՏեառնէ Յիսուսէ Քրիստոսէ, և բազումք հաստատեցան ի հաւատս ուղղափառութեան և յայնմ օրէ ծանեան եթէ Խորհուրդս այս երկնային է և աստուածային և ճշմարիտ սա է մարմին որդւոյն Աստուծոյ։ </p>
            <milestone unit="section" n="515"/><p>Իսկ ի փոխել թուականութեանս Հայոց յամս ՇԺԵ երևեցաւ աստղ մի գիսաւոր յարևելից կողմանէ և յարևմուտս ընթացեալ. և կացեալ նորա ամիս մի և եղև աներևոյթ. և յետ բազում աւուրց երևեցաւ յարևմուտս կոյս ի յերեկոյէն, զոր բազմաց տեսեալ ասէին եթէ այս այն գիսաւոր աստղն էր, որ երևեցաւ յարևելս։ Յայսմ ժամանակիս ելանէին այլազգիքն և ապականեալ աւերէին զամենայն աշխարհն Հայոց և մաշեցին զամենայն հաւատացեալս ի սուր և ի գերութիւն։ </p>
            <p>Յայսմ ժամանակիս զօրաժողով արար ամիրայն Պարսից որ ասի Օշէն, և յապականութիւն դարձոյց զբազում գաւառս, և արեան ջաղխիս արարեալ զդասս հաւատացելոցն Քրիստոսի, և բազում սուգ և խաւար տարածեցաւ ի վերայ երկրի ի ձեռաց անօրինիս այսմիկ։ Եւ գայր խաղայր բազմութեամբ զօրօք և արար ձմերոց ի սև լեառն, և ահագին արեան հեղութիւն և կոտորած լինէր յամենայն գաւառն, և բազում անձինք ի սրբոց կրօնաւորացն մատնեցան ի բերան սրոյ և յայրումն հրոյ և եղեն կերակուր գազանաց և թռչնոց և ոչ ժամանեցին ծածկիլ հողով, վասն զի մնացին անթաղք մինչև յաւիտեանս, և անթիւ վանորայք և գեղք այրեցան հրով, որք երևին մինչև ցայսօր, և Սև լեառն և ամենայն գաւառն ի ծայրէ ի ծայր լցաւ արեամբ կրօնաւորաց և քահանայից և արանց և կանանց ծերոց և տղայոց ըստ բանի մարգարէին որ ասէ, եթէ «Զերիտասարդս նոցա եկեր հուր, և վասն կուսանաց նոցա ոչ ոք սգացաւ և քահանայք նոցա անկան ի սուր, և զայրիս նոցա ոչ ոք էր որ լայր» և թէ «Հեղին զարիւնս նոցա որպէս ջուր շուրջ զԵրուսաղեմաւ, և ոչ ոք էր որ թաղէր զնոսա»։ Արդ այսպիսի կատարած բարկութեան էած ի վերայ հաւատացելոց անօրէնն և չար գազան Օշէն, որ և անպատմելի է ասացողացս գործ նորա։ </p>
            <p>Յայսմ ամի ելանէր ամիրայ մի մեծ և հզօր ի դրանէ Աբասլանայ սուլտանայ, որ էր հեճպ նորա Գոմէշ-Տիկին անուն նորա, և յարուցեալ գայր մեծաւ ահարկութեամբ և ախոյեան զօրօք հասանէր ի վերայ քրիստոնէիցն և վտակս արեան յարուցանէր ի յազգէ հաւատացելոց, և որպէս զգազան բազում խոցուածով զայրացեալ ի վերայ գաւառին Թլխմոյ և արար սաստիկ կոտորածս զմնացեալսն յառաջին բարկութենէն, և մեծաւ պատերազմաւ էառ զբերդն որ կոչի Թլէթութ, և անողորմ զամենեսեան սրով կոտորեաց, և անհամար գերութեամբ հասանէր ի գաւառն Ուռհայոյ և իջեալ ի վերայ բերդին որ կոչի նսեպի, և աւուրս ինչ պատերազմեալ ի վերայ նորա և ոչ կարաց առնել ինչ. յայնժամ անցանէր ընդ հունն Եփրատ գետոյն և սրով յարձակեցաւ ի վերայ Հարսանմսրոյ գաւառին և աստուածասաստ բարկութեամբ ի բերան սրոյ հաշեաց զայնքան քաջ Վաելուչ գաւառն և զմաղձ դառնութեան իւրոյ չարութեանն եհեղ ի վերայ ամենայն գաւառին, վասն զի որպէս զկարկուտ հրացայտ փայլատակմամբ հասանէր ի վերայ ամենայն բնակչաց երկրին սոսկալի կոտորածով, և հրով այրէին և զամենայն իշխանսն գաւառին Հարսանմսրոյ սրով և մահու խոցմամբ սատակէին և զփառաւոր կանայսն և զվայելուչ որդիսն նոցա հանդերձ դստերօքն ի գերութիւն վարէին։ Եւ ահա անդ էր տեսանել զաստուածասաստ բարկութիւնն ի վերայ հաւատացելոցն Քրիստոսի, վասն զի առհասարակ մեծամեծք և աղքատք զմի ճաշակ դառնութեան ճաշակէին յանողորմ գազանէն ի չարաշունչ ազգէն Թուրքաց. և առհասարակ ի սուր սուսերի մաշեալ լինէր վայելուչ գաւառն այն, և զաւուրս երիս անդադար լինէր կոտորումն քրիստոնէից։ Եւ ի վերայ այսքան բարկութեանս և դառն կատարածիս իշխան ոմն որ էր ի բերդն Նսեպնայ որ ասի Սիբար քաղաք, փութապէս առաքեաց ի քաղաքն Ուռհա և ազդ արարեալ տուկին որ կոչէր Արուանդանոս, և ասաց թէ «Ամիրայն զօրացն Պարսից հոսկայ յեզր գետոյս Եփրատայ հարիւր արամբ, եկ հասիր ի վերայ սորա և արա զինքն ձեռբակալ»։ Իսկ նորա յապաղմամբ և անշտապողական արութեամբ գայր ի վերայ ամիրային Գոմէշ-Տիկնայ զօրօք բազմօք, զորս լուեալ ամիրային և առաքեաց ի Հարսն-մսուր բերել զզօրս իւր։ Իսկ Արուանդանոսն հասանէր զօրօքն իւրովք յանուանի բերդն որ ասի Օշէն, հազար և հինգ հարիւր ձիաւորով և քսան հազար հետևակօք. հանդիպեալ միմեանց ի պատերազմ, և որպէս զառիւծ յարձակեցաւ Արուանդանոսն հասանէր ի վերայ Թուրքաց, վասն զի էր այր քաջ և պատերազմող, և էր տեղին դժար և կտուր։ Եւ սկսաւ Թուրքն բազմանալ, և յայնժամ ասէր Արուանդանոսն ընդ զօրս իւր թէ «Սակաւ մի յետս դարձիք, որ Թուրքն զհետ մեր յարձակին. զի յորժամ ի վերայ յարձակիմք չկարեն փախչել»։ Եւ եղև յորժամ սակաւ մի դարձան, ետես զի ամենայն զօրքն Հոռոմոց ի փախուստ դարձան և թողին զԱրուանդանոսն ի մէջ զօրացն այլազգեաց։ Եւ եղև օրն այն մեծ և սոս կալի, և ահաւոր կորուստ քրիստոնէիցն, որ և լցուաւ ամենայն դաշտն արեամբ և գերութեամբ, և Արուանդանոսն և ամենայն իշխանքն քրիստոնէից մատնեցան ի գերութիւն, և մնացեալքն փախստական լեալք մտանէին ի բերդն որ ասի Օշէն և փրկեցան։ Եւ յաւուր յայնմիկ կոտորեցան արք իբրև մետասան հազարք։ Եւ եդեալ ամիրայն ի պարանոցն Արուանդանոսին լուծ եզանց և այնու վարէր զնա ի գերութիւն. և եբեր ի դուռն քաղաքին Ուռհայոյ և ծախեաց զնա քառասուն հազար դահեկանի, քսան հազար դահեկանի եդեալ զորդին իւր գրաւական, որ մնաց ի Պարսիկս մինչև ցայսօր, և զայլ իշխանսն մի ըստ միոջէ գնեցին ի ձեռս ոսկւոյ և արծաթոյ։ Եւ Գոմէշ–Տիկին մեծաւ յաղթութեամբ և բազում գերութեամբ և անհամար աւարաւ խաղաց և գնաց յաշխարհն Պարսից և մատուցեալ առաջի սուլտանին ծառայս գեղեցիկս մանկունս և աղջկունս իբրև երկու հազար։  </p>
            <milestone unit="section" n="516"/><p>Դարձեալ ի թուականութեանս Հայոց ՇԺԶ մեռաւ թագաւորն Տուկիծ և մնաց իւր տղայ որդի մի Միխայլ անուն, և կացեալ աթոռ թագաւորութեանն անթագաւոր զամ մի, թագուհին ունելով զաթոռ թագաւորութեանն, որում անունն ասէին Եւտոկի։ </p>
            <milestone unit="section" n="518"/><p>Եւ եղև յորժամ փոխեցաւ թուականութիւնս Հայոց ՇԺԸ բերեալ Եւտոկի գաղտաբար զիշխան ոմն որում անունն էր Ռամանոս, որ ասի Տիօժէն, և ածեալ զնա ի սենեակն իւր և ամուսնացաւ ընդ նմա. և պահեաց զնա ի սենեկին և մինչև կոչեաց զեղբայր Տուկծին զԿեսառն և փորձելով ասէր ցնա եթէ «Զի՞նչ արասցուք, զի ահա աթոռ թագաւորութեան յանտէր կայ, և Միխայլն տղայ է» և պատրողական բանիւք կամէր կորուսանել զնա։ Եւ ասէր Կեսառն ցթագուհին, թէ «Եւ ինձ զի՞նչ փոյթ է այդ, զի ահա ես և որդիք իմ ծառայ եմք քո. ում դու կամիս տուր զթագաւորութեան զաթոռդ»։ Եւ հիացեալ թագուհին հաճեալ ի բանսն նորա, և ապրեցաւ ի չարեաց։ Յայնժամ ասէ ցնա թագուհին. «Արի՞ մուտ ի սենեակդ և երկիր պագ թագաւորին»։ Եւ զարմացեալ Կեսառն և կայր հիացեալ և գոհանայր զԱստուծոյ, որ ոչ խօսեցաւ ինչ չար. և յայնժամ մտեալ երկիր եպագ թագաւորին ի վերայ երեսաց իւրոց, և ի վաղիւն տարան զՏիօժէնն ի սուրբն Սոփի, և միաբան ամենայն քաղաքն Կոստանդնուպօլսի ձայնեցին նմա գով, և եդին ի վերայ գլխոյ նորա զթագն։ </p>
            <p>Յայսմ ժամանակիս սուրբ հայրապետն Հայոց Տէր Վահրամ, որ կոչեցաւ Տէր Գրիգորիս, որդի Գրիգորի որդւոյ Վասակայ Պալհաւունւոյ, եկեալ ի սիրտս նորա սէր միայնակեցութեան և լինել առանձնական յաղօթսն Աստուծոյ, և սա նմանեալ լինէր Եղիայի և Յովհաննու Մկրտչին և առ ինքն բերեալ զգործ վարուցն սրբոյն Անտօնի և ցանկայր փափագանօք ի գլուխ լերանց բնակիլ. խորհեցաւ թողուլ զգահընկալ և զմեծ պատիւ աթոռոյ հայրապետութեանն, ընդ որում միաբանեալ եղև ընդ նմա Գէորգ վարդապետն որ էր դպրապետ նորա, և երդմամբ կապեալ զբանն գնալ զհետ իրերաց ի միայնակեցութեան ճանապարհն։ Եւ ելեալ եղև բանս այս յատենի. և իմացեալ զխորհուրդս նոցա թագաւորն և իշխանքն Հայոց և արգելուին զնա մեծաւ իշխանութեամբ. և նա ևս առաւել պնդէր ի գործս իւր, և այսպէս ասէր ցնոսա եթէ «Զայս ունիմ ի միտս իմ գնալ ի Հռոմ և շրջել ընդ ամենայն անապատս Եգիպտացւոց». և նոքա ոչ կամէին թողուլ զնա։ Իսկ նա ի յօժարութենէ կամացն ասէր ցթագաւորն Հայոց. «Դիք ձեզ կաթողիկոս զոր կամիք, և զիս մի՜ արգելուք յարդարութեան ճանապարհէն»։ Եւ յորժամ տեսին զյօժարութիւն կամաց նորա ընտրեցին զԳէորգ վարդապետն որ էր դպրապետ նորա, և ի ծածուկ ի նմանէ հաւանեցռւցին զԳէորգ զի առցէ զաթոռ հայրապետութեան տանն Հայոց։ Եւ Տէր Գրիգորիս զայս ամենայն ոչ գիտացեալ. և յայնժամ ածին զԳէորգ զի ձեռնադրեսցեն զնա կաթուղիկոս. և տեսեալ Տէր Գրիգորիս հիանայր յոյժ և ի կամաց և յոչ կամաց ձեռնադրեաց զնա կաթուղիկոս յաթոռ հայրապետութեանն Հայաստանեայց, բայց ի սիրտն ոխայր և ընդ հակառակս համարեցաւ զնա, վասն զի մոռացաւ զուխտն միաբանութեան հոգևոր ճանապարհին. և յօրէ յայնմանէ եմուտ հակառակութիւն ի մէջ երկուց հայրապետացն Գրիգորիսի և Գէորգայ։ Եւ գնաց Տէր Գրիդորիս ի խորհուրդս հոգևոր ճանապարհաց իւրոց առ ի բնակել ի լերինս ընդ միանձունսն ճգնաւորացն Քրիստոսի և ստացաւ զվարս խաչակրօնս և յամենայնի չորաճաշակս: </p>
            <p>Յայսմ ամի ժողով մեծ արար թագաւորն Տիօժէն զամենայն աշխարհն Յունաց մինչև ի սահմանս Հոռոմոց և զամենայն կողմն արևելից աշխարհին և ահագին բազմութեամբ խաղացեալ գայր հասանէր ի վերայ աշխարհին Տաճկաց. և իջեալ բանակ հարկանէր ի վերայ անուանի քաղաքին որ կոչի Մնպէճ, մերձ ի Հալպ քաղաք, որ էր հռչակաւոր քաղաք Տաճկաց. և սաստիկ պատերազմ եղև և ի վտանգ էարկ զքաղաքն Մնպէճ ի ձեռն խուժադուժ ազգացն և անթիւ զօրացն։ Եւ զկնի այսքան նեղութեանցս հրամայեաց թագաւորն կանգնել բաբանս և փիլիկպանս ընդդէմ քաղաքին, վասն զի էր քաղաքն պարսպեալ ամենայն ամրութեամբ։ Եւ եղև ի հարկանել զպարիսպն մեծամեծ քարամբք և խախտեալ մասն ինչ ելից ի քաղաքն. և յայնժամ սասանեցան բազմութիւն ամենայն քաղաքին և առհասարակ արարին խաչաձևս ի ձեռս իւրեանց և դիմեցին ի դուրս առ թագաւորն. և ամենայն մեծամեծքն անկանէին յոտ թագաւորին մեծամեծ ընծայիւք և եղեն հարկատուք և զերծան ի մահուանէ։ Եւ արար թագաւորն ողորմութիւն ի վերայ քաղաքին և ընդ հարկաւ արարեալ զնոսա։ Եւ յայնժամ հասանէր թուղթ ի թագուհւոյն առ թագաւորն Տիօժէն դառնալ փութապէս ի Կոստանդնուպօլիս. և լուեալ զայս թագաւորն գնաց փութանակի։ </p>
            <p>Յայսմ ամի ելեալ տղայ ամիրայ մի Կտրիճ անուն և կամէր գաղտ ապստամբիլ ի Պարսից և գնալ ի Կոստանդնուպօլիս առ Յունաց թագաւորն, և էր սա յազգէ Աբասլան սուլտանին։ Եւ բազում զօրօք հասանէր ի Սեբաստիա, և ելեալ Կուրապաղատն ի Կոստանդնուպօլսէ գայր ընդդէմ նորա ի պատերազմ, և դիպեալք միմեանց պատերազմաւ մերձ ի Սեբաստիա, և պարտեալ Յոյնքն եղեն փախստականք, և ի միւսում աւուրն դարձաւ թուրքն ի պատերազմ ի վերայ Յունաց, և վանեալ զնոսա արարին փախստական, այլ և կալան զԿուրապաղատն, իսկ զօրքն Յունաց կուրացեալք ի փոշոյն և փախստեայ եղեալ գնացին ի տեղի մի քարակտուր, որ կոչէր Մակռիտի և անդ հոսեալ ի վայր մեռան։ Եւ զկնի աւուրց ինչ թագաւորն Հայոց, և իշխանքն և ամենայն նախարարքն արարին սէր և միաբանութիւն ընդ մանուկ ամիրային. և նա առեալ զկուրապաղատն և զայլ կալանաւորսն արս իբրև երեք հազար և զանխլաբար հասանէր ի Կոստանդնուպօլիս առ թագաւորն Յունաց։ Եւ թագաւորն ընկալաւ զնա մեծաւ պատուով և փառաւորութեամբ, և եղև ամիրայն այն այր բարեսէր։ </p>
            <milestone unit="section" n="519"/><p>Ի թուականութեանս Հայոց ՇԺԹ երևեցաւ աստղ մի գիսաւոր յերկինս, զոր տեսեալ բազմաց ասէին թէ Այս այն նշանն է, որ եղև յառաջագոյն, ապա արիւնհեղութիւն զկնի, և դարձեալ ի գիշերի միում երևէր, որպէս թէ ամենայն աստեղք յերկիր հեղուին. և երկեան ամենայն ազգ և ազինք և յահեղն և ի սոսկալի նշանէն սարսեալ դողային, վասն զի այսպիսի նշան ոչ տեսեալ էաք երբէք և ոչ լուեալ յառաջնոցն. և այնպէս կարծեցին, թէ այս է, զոր ասաց Փրկիչն թէ Եղիցի նշան ի վերջին ժամանակին յարեգակն և ի լուսին և յաստեղս շարժմունք և արհաւիրք, որպէս ի սուրբ Աւետարանին։ Եւ արդ այս եղև սկիզբն կատարածի և կրկին աւերման աշխարհիս յանօրէն զօրացն Թուրքաց վասն բազմացեալ և ծովանման մեղաց մերոց, քանզի Ամենեքեան մեղան և նուազեցան ի փառացն Աստուծոյ և թէ Ոչ ոք է արդար և ոչ մի. սովորեցան ամենեքեան ի ճանապարհս անօրէնութեան և սիրեցին առաւել զմեղս քան զարդարութիւն և ոչ երբէք խոտորին ի չարեացն ի բարին, վասն որոյ և բարկացուցանեմք զԱնբարկանալին Աստուած ի վերայ մեր և զԱյն, Որոյ բնութիւնն Իւր քաղցր է միշտ, խոտոր գնացիւք մերովք ցասոլցանեմք ի վերայ մեր, և երբեմն երբեմն խրատէ զմեզ և զկծեցուցանէ զմեզ ազգաւ անմտաւ և ոչ այնու ևս դառնամք ի խենէշ գնացից մերոց, քանզի Միտք որդւոց մարդկան հաստատեալ է ի խնամս չարին, վասն որոյ իբրև զմրրիկ հասանէ ի վերայ մեր բարկութիւն և պատուհասն և յաճախեն հողմք փոթորկեալ չար հինիցն Իսմայէլեան որդւոցն ի վերայ մեր և ոչ տան մեզ դուլ և հանգիստ, բայց Ինքն Տէր քաղցրութեամբ հայեսցի ի գործս ձեռաց Իւրոց, ամէն։ </p>
            <p>Ի սոյն ամի շարժեալ և որպէս զգետ յարուցեալ Աբասլան սուլտանն եղբայր Տուղրիլ սուլտանին և անթիւ բազմութեամբ խաղայր գայր և հասանէր իբրև զամպ ուռուցեալ միգով անօրէնութեան յաշխարհն Հայոց բազում կոտորածիւ և արեան հեղմամբ և իջեալ ի վերայ Մանծկերտոյ, և առ ի չգոյէ պահապանաց քաղաքին յաւուր միում առաւ քաղաքն Մանծկերտ, վասն զի փախեան Հոռոմոց պահապանքն, և արար զքաղաքն կոտորած վասն առաջին հայհոյութեան եղբօր նորա Տուղրիլ սուլտանին, վասն զի զայս անդարձ արարեալ էր նորա ի ժամ մահուանն։ Եւ յարուցեալ Աբասլան սուլտանն և խուժադուժ և անթիւ ազգաւ հասանէր ի քաղաքն որ կոչի Յամիթ, և սիրով բանակ հարկանէր ի դուռն քաղաքին, և ի նմին բանակին ծնանէր կինն նորա որդի, և կոչեաց զանուն նորա Դդուշ։ Եւ անտի յարուցեալ գայր ի գաւառն Թլմխոյ և պատեալ զնա մեծաւ նեղութեամբ և ամենայն հնարիւք պատերազմեալ ի վերայ նորա, և զաւուրս բազումս ոչ ինչ կարաց առնել բերդաքաղաքին Թլմխոյ. սկիզբն սիրոյ արարին և հարկս ուզեալ. և բնակչացն թուլացեալ և յանհոգս լինէին և թողին զպարիսպն անպահապանս։ Եւ տեսեալ զօրք այլազգեացն զանպատրաստութիւն նոցա, և յոչ կամաց սուլտանին դիմեաց ամենայն բանակն ի վերայ և պատեալ սաստիկ պատերազմաւ և առին զքաղաքն և կոտորածս բազումս արարին և անթիւ գերութիւնս։ Եւ լուեալ սուլտանն և զարմ անայր և ապաշաւէր զկոտորած նոցա, վասն զի ունէր երդումն ընդ նոսա։ Եւ անտի յարուցեալ սուլտանն գայր խաղայր ահագին բազմութեամբն իւրով և հասանէր ի գաւառն Ուռհայոյ. և արար ասպատակ զամենայն աշխարհն մինչև ի դուռն քաղաքին և բանակ հարկանէր ի վերայ անուանի բերդին որ կոչի Թլթովրաւ, մերձ ի Սևերակն և սաստիկ պատերազմաւ առեալ զբերդն զԹլթովրաւ և զԱռիւծաթիլն և արար սաստիկ կոտորածս և ելից արեամբ զամենայն սահմանս նոցա, և բազում աւարաւ և գերութեամբ գնայր խաղայր ի վերայ քաղաքին Ուռհայոյ և պատեալ շուրջանակաւ զամենայն քաղաքն և ելից բանակաւ ծայրէ ի ծայր։ Եւ էր յաւուրս ձմերայնի, ի մարերի ամսոյ ի տասն, և էր տուկն ի քաղաքն Ուռհա Վասիլն Ալօսիանին որդին Բուլղարաց թագաւորին, և տեսեալ քաղաքացեացն զանթիւ բազմութիւն զօրաց այլազգեացն ահաբեկեալ սասանեցան ամենայն բազմութիւն հաւատացելոցն որք էին ի քաղաքն ուռհա, վասն զի բազմութիւն զօրացն սուլտանին ելից զդաշտս և զգագաթունս լերանցն, և դողաց երերալով քաղաքն ի չարաշունչ վիշապէն և ի դառն գազանէն այն, վասն զի էր այր արիւնարբու, և կացեալ զաւուրս ութ և ոչ ետ պատերազմ, և քաղաքն կայր յիմարեալ անպատրաստական։ Եւ ապա մի ոմն ի զօրաց սուլտանին տեսեալ զանմտութիւն քաղաքացեացն և ձայն տուեալ գաղտաբար եթէ «Զի՞ կայք յիմարեալք, ամրացուցէք զպարիսպդ և թամբեցէք զձի ձեր»։ Եւ ապա իմացեալ սկսան շուրջանակի զպարիսպն ասպարափակ առնել և կազմեցին ամենայն ամրութեամբ, և քաջացան այր իւրաքանչիւր ի պատերազմ։ Եւ Վասիլն որ էր տուկ քաղաքին այր քաջ և պատերազմող, սկսաւ զօրացուցանել զամենայն քաղաքն, և տեսեալ զայս սուլտանին զայրացաւ յոյժ և հրամայեաց հարկանել զփող պատերազմին և գազանաբար դիմեաց ի պատերազմ, և դղրդեալ ամենայն զօրք այլազգեացն և շուրջանակաւ պատեալ զամենայն քաղաքն Ուռհա. և եղև օրն այն օր մեծ և ահաւոր պատերազմ սաստիկ, և լցաւ ամենայն քաղաքն նետաձգութեամբ, և առհասարակ դասք հաւատացելոցն կային լալով և ողբալով յաղօթս առ Աստուած զերծանել ի չար գազանէն, և զմեծ մասն աւուրն պատերազմեալ ամենայն զօրք տանն Պարսից ի վերայ ուռհայոյ և ոչինչ կարացին առնել, վասն զի Տէր յաղթահարեաց զնոսա և յամօթ արար։ Եւ զկնի այսորիկ կանգնեաց բաբանս և փիլիկպանս ընդդէմ պարսպին և կոտորեաց զամենայն դրախտս և զայգիս և այնու ելից զխանդակս քաղաքին, և կանգնեաց փայտէ բերդս ի վերայ տասն սայլից զի առցէ զքաղաքն Ուռհա. և եղև յորժամ շարժեցին զսայլսն, զի բերցեն մօտ ի պարիսպն, յանկարծակի փլեալ կործանեցաւ փայտէ բերդն, և ի քաղաքէն պատառեցին ի ներքոյ գետնոյն և ելան ի խանդակն յարևելից կողմանէն և զամենայն փայտն արկին ի քաղաքն և զմնացեալսն հրով այրեցին։ Յայնժամ սկսան այլազգիքն և փորեցին եօթն ծակ ի խորու խանդակն, վասն զի զպարիսպն կործանեսցեն. և յայնժամ քաղաքացիքն արարին ընդդէմ նոցա փորուածս և կալան յայլազգեացն և սատակեցին զնոսա. Եւ զօրացոյց Տէր զքաղաքն, ի վերայ այլազգեաց, և զաւաւր յիսուն կացեալ սուլտանն ի վերայ ուռհայոյ սաստիկ պատերազմաւ և ոչինչ կարաց առնել, և խոստանայր սուլտանն տալ գանձս և իշխանութիւնս եթէ ոք հանցէ քար ի պարսպէն, զի տարցէ ի Պարսիկս ի յիշատակ իւր, և ասէ ցնա Ապուսուար ամիրայն Դվնայ, եթէ Ահա յօտ ի միջի մերում խորանդ եկեղեցւոյ, և ի վերայ ոչ ոք է որ պատերազմի։ Եւ ջանացին և ոչ կարացին հանել քար ի խորանէն սրբոյն Սարգսի ի յարևելից դիհէն. և տեսեալ սուլտանն ամաչեաց յոյժ։ Յայնժամ Խուրէշն աւագ ամիրայն Արապկաց առեալ զԱբասլան սուլտանն և զամենայն բազմութիւն զօրացն Պարսից գնաց ի վերայ քաղաքին Հալպայ, և յայնմ աւուր եղև ուրախութիւն մեծ ի վերայ քաղաքին Ուռհայոյ, զի զերծան ի չար գազանէն։ </p>
            <milestone unit="section" n="520"/><p>Եւ լուեալ թագաւորն Յունաց Տիօժէն զհամբաւ բարկութեանս այսորիկ և մռմռեալ որպէս զառիւծ և հրամանեաց ժողով լինել ամենայն բազմութեան զօրաց իւրոց, և ելեալ հրովարտակք և քարոզիչք ընդ ամենայն աշխարհն արևմտից. և արար ժողով մեծ և ահագին բազմութեան զամենայն աշխարհն Գդաց և զհամօրէն ազգն Բուլղարաց և զամենայն կղզիս հեռաւորս, զգամիրս և զամենայն Բիւթանիա, զԿիւլիկիա և զԱնտիոք, զՏրապիզոն և զամենայն տունն Հայոց որք էին մնացեալ ի քաշ զօրականացն, և բերեալ այլ զօր յայլազզեացն Խուժաստանացն և արար Տիօժէնն ժողով ահագին բազմութեան որպէս զաւազ ծովու։ Եւ էր ի թուականութեանս Հայոց ՇԻ և գայր խաղայր որոտալով իբրև զամպս կարկտաբերս և հասանէր ի սեբաստիա քաղաք, և ելեալ ընդ առաջ նորա որդիք թագաւորացն Հայոց Ատոմ և Ապուսահլ մեծաւ հանդիսիւ։ և յայնժամ մատեան ազգն Հոռոմոց և չարախօսեցին զբնակչացն Սեբաստիոյ և զամենայն ազգէն Հայոց և ասեն «Եթէ յորժամ եհար զմեզ Կտրիճ ամիրայն, ազգն Հայոց առաւել կոտորեցին զմեզ քան զԹուրքն»։ Եւ հաւատաց թագաւորն Տիօժէն սուտ խօսիցն Հոռոմոց և սպառնացեալ սաստիկ երդմամբ եթէ «Ի դառնալն իմ ի պատերազմէն Պարսից բառնամ զհաւատն Հայոց», և նոյն ժամայն հրամայեաց ալափ տալ զՍեբաստիա քաղաքն ամենայն զօրացն Հոռոմոց, և յալափելս արարին սպանումն բազմաց վասն անիրաւ և սուտ դատաստանացն, զոր արար անօրէն թագաւորն Տիօժէն. և ընկէց յերեսաց զորդիք թագաւորացն Հայոց զԱտոմ և զԱպուսահլ և էարկ սուգ մեծ ի վերայ սեբաստիոյ։ Եւ յայնժամ մեծամեծ իշխանքն Հոռոմոց և Գագիկ շահընշահն որդին Աշոտոյ և Կտրիճ ամիրայն որ կալաւ զկուրապաղատն, ասեն ցՏիօժէն թագաւորն թէ «Մի՜ լսեր սուտ խօսից ազգիդ քո, վասն զի սուտ են յամենայն ի բանս իւրեանց, զի որք ի պատերազմին Թուրքին մնացին, սոքա եղեն օգնական»։ Եւ լուեալ զայս թագաւորն արար խաղաղութիւն, բայց ի դառնալն սպառնայր բառնալ զհաւատն Հայոց. զոր լուեալ վանորայքն և անէծս ցաւագինս կարդացին ճանապարհի նորա չդառնալ ի ճանապարհէն, յոր երթալոց էր, այլ զի կորձանեսցէ զնա Տէր որպէս զանօրէնն Յուլիանոս, որ անիծեցաւ ի սրբոյն Բարսղէ։ Եւ յարուցեալ Տիօժէնն ամենայն բազմութեամբն գնաց յարևելք յաշխարհն Հայոց և իջեալ ի քաղաքին Մանծկերտոյ և էառ զնա. և զօրք սուլտանին որ կայր ի քաղաքն փախեան. և զորս ըմբռնեաց կոտորեաց, և յայնժամ հասաւ համբաւս այս առ սուլտանն ի Հալպ քաղաքի. և դարձաւ յարևելս, վասն զի ասացին թէ թագաւորն Հոռոմոց ահագին բազմութեամբ դիմեալ երթայ յաշխարհն Պարսից։ Իսկ ի յայս ձմերանիս արար պատերազմ սուլտանն ի վերայ Հալպայ, և ոչ կարաց առնուլ ի բազմութենէ զօրաց քաղաքին, և պատառեաց ծակոտելով զամենայն պարիսպն, և ոչ ինչ կարաց առնել քաղաքին։ Եւ յաւուրսն գարնանային լուաւ սուլտանն զելանել թագաւորին Տիօժէնին, թողեալ զՀալպ և փութապէս հասանէր յուռհա։ Իսկ տուկն որ էր ի քաղաքն հանեալ նմա ձիս և ջորիս և ապուր, և առեալ սուլտանն և անցանէր անվնաս ի սահմանացն և գայր յարևելս ի լեառն որ կոչի Լեսուն, և անթիւ ձի և ուղտք սատակեցան ի փութանակի գնալոյն, զի որպէս զփախստակսն վարէր զզօրսն իւր և կամ էր գնալ ի Պարսիկս, և նոյն ժամայն հասանեին թուղթք նենգաւորացն Հոռոմոց առ սուլտանն ի բանակէն Տիօժէնին և ասացին ցսուլտանն. «Մի փախչիր, զի մեծ մասն զօրաց ընդ քեզ եմք», և լուեալ զայս սուլտանն զտեղի առնոյր։ Եւ յայնժամ գրեաց սուլտանն թուղթ հաւանութեան առ թագաւորն Տիօժէն վասն սիրոյ և միաբանութեան և խաղաղութեամբ մնալ առ միմեանս, յաւիտեան ոչ մեղանչել միմեանց, այլ սիրով կեալ ընդ ազգին քրիստոնէից և յաւիտեան սէր և միաբանութիւն ընդ Պարսիկք և ընդ Հոռոմք։ Եւ յայնժամ Տիօժէնն հպարտացեալ և ոչ էառ յանձն զբանս սուլտանին, այլ ևս առաւել բորբոքեալ ի պատերազմ, և մատուցեալ չար նենգաւորքն առ Տիօժէնն և ասեն. «Ով թագաւոր, ոչ ոք է որ կարասցէ ընդդէմ կալ բազմութեան զօրաց քոց. և ահա ելին ի յապրոյ, արդ արձակեա զնոսա բանակս բանակս, զի մի՜ սովեսցիա մինչև ցօր պատերազմին»։ Եւ յայնժամ դարձոյց զկտրիճ ամիրայն ի Կոստանդնուպօլիս և զՏարխանիատն երեսուն հազարով դարձոյց ի վերայ Խլաթայ և երկոտասան հազար առաքեաց յԱպխազք և այսպիսի օրինակաւ զամենայն զզօրսն ցրուեալ հանին յերեսաց թագաւորին, և այս ամենայն գործք նենգութեան ազդ լինէր սուլտանին։ Յորժամ ետես սուլտանն անխոնարհելի զմիտս Տիօժէնին յարձակեցաւ ի պատերազմ ի վերայ զօրացն Հոռոմոց և որպէս կորիւն առիւծոյ այնպէս վարեաց զամենայն զօրսն Խորասանայ։ Եւ լուեալ Տիօժէն զգալ զօրացն Պարսից ի վերայ նորա, հրամայեաց հնչեցուցանել զփող պատերազմին և կարգեաց դասս առ դասս զամենայն զօրսն Հոռոմոց, և կացոյց զօրագլուխ զօրաց իւրոց զԽատապ և զՎասիլակ իշխանք հայեցիք զայր քաջք և պատերազմողք, և զմեծ մասն աւուրն լինէր պատերազմ սաստիկ, և եղեն պարտեալ զօրք Հոռոմոցն և սպանաւ Խատապ և Վասիլակ, և արարին Փախստական զամենայն զօրսն Հոռոմոց մինչև ի բանակ թագաւորին։ Եւ տեսեալ Տիօժէնն հրամայեաց ժողով լինել ամենայն զօրաց իւրոց և ոչ ոք էր որ գայր ի կոչ նորա, վասն զի Տարխանատն և այլ իշխանքն Հոռոմոց գնացին զօրօքն ի Կոստանդնուպօլիս։ Եւ լուեալ զայս թագաւորն ծանեաւ զնենգութիւն ազգին իւրոյ Հոռոմոց, և ահա առ վաղիւն եղև պատերազմ, և ընդ առաւօտն հնչեցուցեալ զփող պատերազմին, և ելեալ քարոզիչքն քարոզէին զհրաման թագաւորին Տիօժէնին. և խոստանայր փառս և իշխանութիւնս քաղաքս և գաւառս, վասն զի քաջապէս պատերազմեսցեն ընդդէմ զօրացն Պարսից։ Եւ ահա գայր սուլտանն ահագին պատրաստութեամբ ի պատերազմ ի վերայ Հոռոմոց զօրացն, յայնժամ թագաւորն Տիօժէն եկեալ հասանէր ի տեղի պատերազմին մերձ ի Մանծկերտ, ի տեղին որ կոչի Տողոտափ, և զուզն և Պածունակն կացուցանէր ընդ աջմէ իւրմէ և ընդ ձախմէ և զայլ զօրսն զառաջոյ և զթիկանց, և ի սաստկանալ պատերազմին Ուզն և Պածինակն ի սուլտանի կողմն անցանէին, և յայնժամ եղեն պարտեալ ամենայն զօրքն Հոռոմոց և առհասարակ ի փախուստ դարձան։ Եւ եղև կոտորումն զօրացն Հոռոմոց անթիւ և անհամար բազմութիւնք, և արարին ձերբակալ զթագաւորն Տիօժէն և տարան զնա առաջի սուլտանին և զայլ բազում իշխանս Հոռոմոց կապանօք կացուցանէին առաջի, սուլտանին և անթիւ և անհամար գերութիւն։ Իսկ յետ աւուրց ինչ արար սուլտանն սէր և միաբանութիւն ընդ թագաւորին Հոռոմոց, և արար զՏիօժէնն սուլտանն իւր եղբայր արեամբ, վասն զի զայն ուխտեալ էր ընդ Աստուծոյ, և հաստատեաց ահագին ուխտ սիրոյ և միաբանութեան ընդ Պարսիկք և ընդ Հոռոմք յաւիտեան։ Եւ յայնժամ մեծաւ փառաւորութեամբ յուղարկեաց զթագաւորն յաթոռ իւր ի Կոստանդնուպօլիս, և հասանէր մինչև ի Սեբաստիա։ Յայնժամ համբաւ հասանէր առ Տիօժէնն թէ թագաւորեաց Միխայլն որդի Տուկծին, և թողեալ զնա ամենայն զօրքն իւր փախեան, և Տիօժէնն գնաց փախստական ի քաղաքն որ կոչի Ատանա. և ժողովեցան ի վերայ նորա զօրք թագաւորին Միխայլի. իսկ Տիօժէնն առ վտանգի իւր զգեցաւ զգեստ աբեղայի և ելեալ առ զօրագլուխն Հոռոմոց որ էր եղբայր Տուկծին, և ասացեալ. «Եթէ ահա չունիք յինէն այսուհետև հոգս, վասն զի ես յայսմ հետէ ի վանք կրօնաւորաց կամիմ բնակել, ձեզ թագաւոր եղիցի Միխայլն, և Աստուած եղիցի ընդ նմա»։ Իսկ յայնմ աւուր ազգն Հոռոմոց կրկին զԱստուած ի խաչ հանին որպէս զՀրէական ազգն, վասն զի հանեալ խաւարեցուցին զաչսն Տիօժէնին զառն թագաւորի, որ ի սաստկութենէ ցաւոյն մեռաւ իսկ և լուեալ զայս սուլտանին լայր և ապաշաւէր զկորուստն Տիօժէնին. և ասացեալ սուլտանն եթէ «Չունին Աստուած ազգն Հոռոմոց, և ահա այսօր պատառեցաւ սէր և երդումն միաբանութեան, որ ընդ Պարսիկք և ընդ Հոռոմք եդան. և յայսմ հետէ ի սուր սուսերի մաշեսցի ամենայն ազգն խաչապաշտից, և գերեսցին ամենայն աշխարհն քրիստոնէից»։ Եւ յիշեալ զՏիօժէնն և սաստկապէս յոգւոց հանեալ ապաշաւէր սուլտանն, նոյնպէս և ամենայն ազգն Պարսից և ասէր սուլտանն ընդ ամենայն ազգն Խորասանայ, եթէ «Ահա յայսմհետէ եղերուք ամենեքեան կորիւնք առիւծոց և եղերուք որպէս զձագս արծուաց արագագնացս յընթացս ընդ ամենայն երկիր և զտիւ և զգիշեր սրախողխող արարէք զազգն քրիստոնէից և անողորմ լերուք ի վերայ ազգին Հոռոմոց»։ Եւ ինքն սուլտանն դարձաւ մեծաւ յաղթութեամբ ի յաշխարհն Պարսից։ </p>
            <p>Յայսմ ժամանակի ժողով արարեալ Աբասլան սուլտանն զամենայն զօրսն Պարսից և անցանէր ընդ մեծ գետն Ջահունից որ կոչի Գեհոն, և բազմութեամբ զօրօք մտաւ յաշխարհն Սմրխնդոյ, կամեցաւ տիրանալ այն աշխարհին և մեծաւ զօրութեամբ իջեալ բանակեցաւ ի վերայ ամուր և անուանի բերդին Համայ. և էր բերդատէրն այր քաջ և գազան և յոյժ չարասիրտ. և զբազում աւուրս նեղեալ սուլտան զբերդն մեծաւ պատերազմաւ և կոչէր զբերդատէրն գալ իւր ի հնազանդութիւն և տիրանալ հայրենեաց իւրոց յաւիտեան։ Եւ զկնի բազում նեղութեանցն խորհեցաւ բերդատէրն ելանել առ սուլտանն յերկրպագութիւն, և խորհեցաւ խորհուրդ սոսկալի և ահաւոր չարութիւնս, և արար զօրն ամենայն սէր և ուրախութիւն կնոջ իւրում և որդեացն և գուսանօք և թմբկօք և երգօք արուեստիւք կերաւ ընդ նոսա և էարբ մեծաւ ուրախութեամբ, և ի մէջ գիշերին զկին իւր և զերեք որդին ձեռօք իւրովք զենեաց գազանաբար, վասն զի մի անկանիցին ի ձեռս սուլտանին և լինիցին նոցա ծառայք։ Եւ ինքն ի վաղիւն ելեալ գնայր առ սուլտանն և ի ծածուկ ունելով ընդ իւր երկուս դանակս քաջասուրս, որով զորդիսն իւր զենեաց. և յորժամ գայր տեսեալ սուլտանին հրամայեաց բերել առաջի իւր։ Եւ նա գնաց և երկիր պագանէր. իսկ յորժամ մօտեցաւ յարձակեցաւ ի վերայ սուլտանին և հանել զերկու դանակն ի կօշկացն, և որք տանէին զնա փախեան, և նա գազանաբար հասեալ ի վերայ սուլտանին հարկանէր զնա երկու դանակով, և նոյնժամայն սատակեցին զնա պաշտօնեայք նորա, և տեսին խոցեալ զսուլտանն հարեալ յերեք տեղի։ Եւ կայր սուլտանն ի մեծ վտանգի, և կսկիծ խոցերոյն նեղէին զնա. և հրամայեաց զօրացն գնալ ի սահմանացն, զի մի գիտասցին աշխարհն. և զկնի հինգ աւուրցն նեղեցալ ի ցաւոցն և հրամայեաց կոչել զմեծամեծ իշխանսն Պարսից և զխոճապ զօրն իւր. և կացուցեալ զտղայ որդին զՄելեք շահն առաջի նոցա ասէ. «Ահա ես այսօր մեռանիմ ի խոցոյ աստի, և եղիցի ձեզ թագաւոր որդիս իմ. և սա նստցի յաթոռ թագաւորութեանս իմոյ», և հանեալ զթագաւորական հանդերձն իւր ագուցանէր որդւոյ իւրոյ Մելեք շահին, և խոնարհեալ երկիր եպագ նմա, և լալով յանձն արար զնա Աստուծոյ և ամենայն ամիրայացն Պարսից։ Եւ յայնմ աւուր մեռաւ Աբասլան սուլտանն ի ձեռաց առն անփառաւորի և քրդու։ Եւ թագաւորեաց Մելեք շահն ի վերայ տանն Պարսից և եղև այր բարի և ողորմած և յոյժ քաղցր ի վերայ հաւատացելոցն Քրիստոսի, և հասեալ գնաց յաթոռ հայրենեաց իւրոց և տարաւ զհայր իւր զԱբասլանն և թաղեալ զնա ի գերեզմանս հարց իւրոց ի Մարանդ քաղաքի, և յաջողեցաւ թագաւորութիւն նորա յԱստուծոյ, սա տիրելով տիրեաց ամենայն երկրի և արար խաղաղութիւն ամենայն աշխարհին Հայոց։ </p>
            <milestone unit="section" n="521"/><p>Իսկ ի թուականութեանն Հայոց ՇԻԱ եղև հակառակութիւն ի մէջ Տէր Գրիգորիսի և Տէր Գէորգեայ. և առաքեաց Տէր Գրիգորիսն և ընկէց զՏէր Գէորգն յաթոռոյ հայրապետութեանն և առեալ զքօղն ի գլխոյ նորա, և Գէորգն վիրաւորեալ գնաց ի Տարսոն քաղաքն և անդ մեռաւ. և Տէր Գրիգորիսն եկեալ բնակեցաւ ի Մուտառասուն առ Գագիկ որդի Գուրգենայ։ </p>
            <p>Յայսմ ժամանակիս բռնակալեցաւ անօրէն և ամենաչար իշխանն Փիլառտոս, որ էր իսկ անդրանիկ որդի սատանայի, զի ի յանկանել Տիօժէնին բռնակալեցաւ ի վերայ երկրի այր չարաշունչ, որ էր իսկ սա կարապետ պղծոյ նեռինն դիւաբնակ և այլանդակ չարաչար վարուք։ Սա սկսաւ տալ պատերազմ ընդ հաւատացելոցն Քրիստոսի, վասն զի էր սա անհաւատ քրիստոնեայ, ոչ Հայ գիտելով զնա և ոչ Հոռոմ վարքն և կրօնքն զՀոռոմոցն ունէր, և հայրենեօքն և մայրենեօքն Հայ էր, և ի տղայութեանն կացեալ առ հօրեղբայր իւր ի վանքն, որ կոչի ԶօրվրիԿոզեռն ի Հարսն-Մսրու գաւառին։ Սա ելեալ յանապատէ և եղև պիղծ անապատի, սա տիրեալ բազում աշխարհաց և քաղաքաց և բազում մեծամեծ իշխանս կորոյս անողորմաբար և եկեալ բնակեցաւ ի Մշարն. և յղարկեաց և կոչեաց զքաջն Թոռնիկ զտէրն Սասնոյ գալ նմա ի հնազանդութիւն։ Եւ լուեալ զայս Թոռնիկ որդին Մուշեղայ և ծիծաղեալ զանմիտ հրամանս նորա և ասացեալ թէ «Ահա որ բնաւ ես ոչ տեսանեմ զերեսս նորա»։ Եւ ասեն ցԹոռնիկ կոչնականքն Փիլառտոսին թէ «Ահա գայ բազում զօրօք ի վերայ քո և տապալեալ աւերեսցէ զգաւառսն քո»։ Ասէ Թոռնիկ. «Եւ քանի՞ են զօրքն Փիլառտոսին», ասեն արքն «Իբրև քսան հազար»։ Ասէ Թոռնիկն. «Են իմ հազար ձիաւորք, որ հանապազ հաղորդին ի մարմնոյ և յարենէ Որդւոյն Աստուծոյ, և զայս այսպէս գիտեմ զի Փիլառտոսն և ամենայն զօրք իւր թափուր և ունայն են ի Հաւատոցն Քրիստոսի և կան լցեալ ամենայն չարաչար յանցանօք»։ Եւ գնացին և զայս ամենայն պատմեցին Փիլառտոսին. և յայնժամ կոչեաց Փիլառտոսն զՏէր Գրիգորիս և ասէ ցնա եթէ «Քո փեսայ է Թոռնիկն, գնա և կոչեա զնա ինձ ի հնազանդութիւն»։ Իսկ Տէր Վահրամն վասն չար բարուցն Փիլառտոսին յոչ կամաց գնաց առ Թոռնիկն և այլ ոչ տեսաւ զերեսն Փիլառտոսին։ Եւ պատմեաց զպատճառն գալոյն Թոռնկայ, և հիացեալ Թոռնիկն և ասէր եթէ «Զիա՞րդ ոչ պատկառեցաւ երեսք անօրինին ի սաստիկ լրբութեանցն իւրոց յուղարկել զքեզ առ իս իբրև զդեսպան հանդերձ սուտ երդմամբ»։ Եւ գիտացեալ Փիլառտոսին, եթէ ոչ կամի գալ Թոռնիկն ի կոչ նորա, զօրաժողով արարեալ գնաց ի վերայ Թոռնկայ. և Թոռնիկ ոչ գիտացեալ զգալն նորա ի վերայ իւր և իբրև լուաւ զգալն Փիլառտոսին, ձայն տուեալ զօրաց իւրոց և արար ժողով զամենայն Սասուն յիսուն հազար հետևակաց և վեց հազար ձիաւորաց, և գայր ի ճապղ-ջուրն. և ոչ հաւատայր գալոյ Փիլառտոսին, դարձոյց զամենայն հետևակազօրն, և ինքն հազար ձիաւորով գնայր ի յԱշմուշատ քաղաքն Հայոց։ Եւ յԱլելուայ դաշտին հանդիպեցան զօրքն Փիլառտոսին. և էր Փռանգաց կոմսն Ռմբաղատն զհետ Փիլառտոսին ութ հարիւր արամբք. և տրտմեցաւ Թոռնիկ, որ դարձոյց զհետևակ զօրսն իւր. և յայնժամ կարգեաց Թոռնիկ զօր պատերազմին իւրոյ դաս առ դաս յայսկոյս և յայնկոյս և առաջոյ, և թիկնապահ իւր եդեալ զԿապոսն զայր քաջ երեք հարիւր արամբք, բայց ակնածէր ի Փռանգէն քան յայլ զօրացն և ասէր թէ «Տեսէք զի մի գունդս երթիցէ ընդդէմ Փռանգին»։ Եւ ահա գայր Ռմբաղատ և զօրք իւր և ի դիմի հարաւ Թոռնկայ գնդին և պատառեաց զզօրսն և էանց ընդ մէջն, և յայնժամ ձայն տուեալ Թոռնիկ զօրաց իւրոց, և միաբան ի մէջ իւրեանց փակեցին զնոսա և զամենայն իշխանսն ձերբակալս արարին, կալան և զկոմսն նոցս. և զՓիլառտոսն և զամենայն զօրս իւր արարին փախստական և զիշխանս նոցա ձերբակալս արս հազար և հինգ հարիւր, և յաւուր յայնմիկ եղև բազում կոտորած Փռանգաց և այլոց քրիստոնէից։ Եւ դարձաւ Թոռնիկն և ամենայն զօրքն Հայոց գնացին ի Սասուն բազում աւարաւ. և Փիլառտոսն գնաց փախստական և լի ամօթով մտանէր ի Խարդբերդ։ Այս եղև ի Յանձիթ գաւառին ի յԱլելուայ դաշտին։ </p>
            <p>Յայսմ աւուրս գայր Թոռնիկն սակաւ արամբք և մտանէր ի բերդն իւր յԱշմուշատ քաղաքի ի յԱրծնոյ վերայ, և յանկարծակի գայր ամիրայ ոմն բազում զօրօք, որում անուն էր Ամր-Փաքր. և լուաւ եթէ Թոռնիկ առանց զօրաց է, յայնժամ հրամանաւ Փիլառտոսին գայր ի վերայ Թոոնկայ և խաբանօք և սուտ երդմամբ սկսաւ սէր միաբանութեան կարգել ընդ նմա, մինչև ի ձեռն բազում տրոց և ընծայից հաւանեցուցանէր զծառայսն Թոռնկայ և այսու պատրեալ զնա հանէր ի սուտ սէր միաբանութեան իւրեանց երեք արամբ։ Եւ մինչդեռ կային ի գինարբուսն, վազեաց ամիրայն գազանաբար և կամէր սպանանել զնա. և ոչինչ ունէր ընդ իւր Թոռնիկն, բայց փոքր դանակով հարեալ զամիրայն ի վայր թափեաց զփոր նորա և զայլոց ամիրայիցն բռնեալ զգլուխն յիրար ծեծեալ սատակեաց, և ինքն ելեալ անվնաս գնայր ի բերդն, վասն զի մօտ էր բերդն, և ամենայն Թուրքն փախստական լինէին առաջի նորա։ Եւ յորժամ գնաց մօտ ի բերդն, մի ոմն ի թագստեան կայր յայլազգեացն, հարեալ զԹոռնիկ ռմբով ի սիրտն գաղտաբար, և անդէն մեռանէր քաջն Թոռնիկ, և տարան զգլուխն նորա առ Փիլառտոսն։ Եւ անօրէն Փիլառտոսին հանեալ զսկաւառակ գլխոյն արար գաւաթ և նովաւ ըմպէր գինի, և զմնացեալն ի գլխոյն առաքէր առ ամիրայն Մուփարկնայ, և զամենայն մարմին նորա այրէր հրով, զորս յետոյ ժողովեցին զայրեցած զոսկերս նորա զառն քաջի և աստուածապաշտն և տարան թաղեցին ի դուռն սրբոյ Կարապետին։ Եւ մնաց իւր երկու որդի Չորտուանէլն և Վասակ ի տղայական հասակի։ </p>
            <p>Յայսմ ժամանակի անօրէնն Փիլառտոս յղարկեաց և կոչեաց զՏէր Գրիգորիս յաթոռ հայրապետութեանն իւրոյ, և նա ոչ եկն ի կոչն նորա, վասն զի զարհուրեալ էր ի չարաշունչ գազանէն։ Դարձեալ գրեաց Փիլառտոսն առ սուրբ հայրապետն և ասէր. «Չէ օրէն աթոռոյս հայրապետութեան առանց հայրապետի կալ, և նա ոչ համարձակեցաւ գնալ, այլ գրեաց Տէր Գրիգորիս առ Փիլառտոսն և ասէր, եթէ «Դիր իմ հրամանաւն յաթոռ հայրապետութեանդ զՏէր Սարգիս զքուրորդին Տէր Պետրոսի»։ Եւ յայնժամ Տէր Գրիգորիս յղարկեաց զքօղն և զգաւազանն և զսուրբ Նշանն Տէր Պետրոսի առ Տէր Սարգիս։ Եւ տեսեալ Փիլառտոսն զայս ամենայն ծանեաւ եթէ Տէր Գրիգորիս այլ ոչ դառնալոց յաթոռ հայրապետութեան իւրոյ, և յայնժամ հրամայեաց Փիլառտոսն լինել ժողով եպիսկոպոսաց և հարանց վանականաց և կրօնաւորաց, և ձեռնադրեցին զՏէր Սարգիս յաթոռ կաթուղիկոսութեանն Հայոց ի քաղաքն որ կոչի Հոնի, ի Ջահան գաւառի, վասն զի էր այր սուրբ և հրաշափառ տեսլեամբ և հռչակաւոր առաքինի և յամենայն կողմանց զարդարեալ ամենայն աստուածպաշտութեամբ և ճշմարիտ խոստովանութեամբ, որ ի Քրիստոս Յիսուս, և էր կատարեալ օգնական հօտին Քրիստոսի։ Եւ յայնժամ Տէր Գրիգորիս գնացեալ ի մայրաքաղաքն Հայոց որ կոչի Անի, և անդ ձեռնադրեաց եպիսկոպոս զԲարսեղն զքեռորդին իւր զորդի Վասակայ որդւոյ Ապիրատին որդւոյ Հասանայ, որ ի յետ ժամանակաց էառ զաթոռ հայրապետութեան տանն Հայոց։ </p>
            <milestone unit="section" n="523"/><p>Եւ էր ի թուականութեանս Հայոց ՇԻԳ, և ապա զկնի այսորիկ գընաց Տէր Գրիգորիս ի Կոստանդնուպօլիս և անդուստ ի Հռոմ, և եկեալ յԵգիպտոս շրջեցաւ ընդ անապատսն ամենայն առաջին սրբոց հարցն և կատարեաց զամենայն փափագումն սրտին իւրոյ, և հաստատեաց անդէն իւր զաթոռ հայրապետութեանն և կանգնեալ անդէն նորոգեաց զամենայն կարգ սուրբ եկեղեցւոյ, և բազում փառք և մեծութիւն ընկալաւ Տէր Գրիգորիս ի թագաւորէն Եգիպտոսի առաւել քան ի թագաւորէն Հոռոմոց։ Եւ բազում զօրք ժողովեցան յԵգիպտոս իբրև երեսուն հազարաց, և Տէր Գրիգորիս զկնի ժամանակաց ձեռնադրեաց կաթուղիկոս զՏէր Գրիգոր զքուրորդին իւր և ինքն ելեալ գայր յաշխարհն Հայոց, վասն զի դեռ ևս կենդանի կայր մայրն նորա։ </p>
            <p>Եւ եղև յորժամ թագաւորեաց Հոռոմոց որդի Տուկծին Միխայլն, և կացեալ նորա յաթոռ թագաւորութեանն զամս չորս, և էր այր բարի և աստուածասէր, զարդարեալ ամենայն առաքինութեամբ և լուսաւոր սըրբութեամբ և յամենայն կողմանց նմանեալ էր առաջին սրբոց թագաւորացն և փայլեալ ուղղափառ հաւատովք, որ ի Քրիստոս Յիսուս, և եղև հայր որբոց և դատաւոր այրեաց։ Եւ հրամանաւ սորա զարկաւ դահեկան անչափ և անհամար իբրև զհող և կամ զաւազ ծովու, որ և եղև մնացական և օգուտ աշխարհի, վասն զի Աստուծով զարկաւ, և յԱսաուծոյ էջ շնորհք ի վերայ նորա մինչև յաւիտեան և լցաւ ամենայն աշխարհն գանձով նորա։ Իսկ սորա սկիզբն արարեալ պահոց և աղօթից և ամենայնի պայծառ սրբութեամբ վարեաց զկեանս իւր. և ոխացեալ ընդ իւր թագուհին իւր վասն վարուց սրբութեան, զի ոչ խառնակէր ընդ նմա ամուսնութեամբ, և տռփացեալ թագուհին ոմն իշխանի Հոռոմոց և ի ձեռն պիղծ գործոյ իւրոյ յարուցանէր զնա ի վերայ Միխայլին և բըռնութեամբ խնդրէր զաթոռ թագաւորութեանն ի նմանէ։ Եւ տեսեալ զայս ամենայն թագաւորն Միխայլ, զի շարժեաց զամենայն Կոստանդնուպօլիս ի վերայ իւր, որոյ անուն Վոտոնիատ ասէին, և թագաւորն Միխայլ ոչինչ հակառակեցաւ ընդդէմ նոցա, այլ յայտնապէս անիծեաց զամենապիղծ թագուհին և թողեալ զաթոռ թագաւորութեանն գնաց ի վանք կրօնաւորաց և զգեցաւ այծէնս և արար սկիզբն վարուց կրօնաւորութեան, վասն զի զայն ունէր ցանկութիւն ի վաղուց ժամանակաց հետէ և թողեալ զաթոռ թագաւորութեան իւրոյ և զթագ։ </p>
            <milestone unit="section" n="525"/><p>Ի թուականութեանս Հայոց ՇԻԵ թագաւորեաց ի վերայ Հոռոմոց Վոտոնիատն և առեալ իւր կին զկին Միխայլին և զդուստր Գուրգէի Վրաց թագաւորին, որ յաղագս աղտեղի պոռնկութեան առին զմիմեանս։ </p>
            <p>Յայսմ ժամանակի սպանաւ Վասակ իշխանն Հայոց որդի Գրիգորի մագիստրոսին և եղբայր Տէր Գրիգորիսի. սա էր տուկ ի յԱնտիոք քաղաքին, սա սպանաւ ի շուկայ փողոցին Անտիոքայ ի ձեռն նենգաւոր ազգին Հոռոմոց, զի յորժամ անցանէր ընդ փողոցն, գային երկու հատատք յերկրպագութիւն Վասակայ և թուղթ ինչ ստութեանց ի վեր կալեալ առաջի Վասակայ, և նա խոնարհեալ զի առցէ զթուղթն ի նոցանէ, և ի նոյն ժամայն հարեալ զնա ուրագովն ի յաջամէջսն, և մեռաւ մեծն Վասակ յանարժան և ի պիղծ արանց, և ժողովեցան զօրք նորա ի կլայն Անտիոքու. և յայնժամ ազատագունդքն Վասակայ կոչեցին զՓիլառտոս և տան զԱնտիոք ի ձեռս նորա։ Իսկ Փիլառտոսն զհետ աւուրց ինչ ժողով արարեալ զամենայն ազգն Հոռոմոց զնենգաւորսն և զհատատքն արս ևթն հարիւր, և պատճառէր. ուրեք երթալ ի պատերազմ. և տարեալ զնոսա ի զևղ մի որ կոչէր Ափշուն, և յայնմ տեղւոջ սուր եդեալ ի վերայ կոտորեաց զամենայն հատատսն առհասարակ. և յայնժամ բռնակալեցաւ Փիլառտոսն ի վերայ Անտիոքայ և առեալ վրէժ արեան մեծին Վասակայ Պալհաւունւոյ։ </p>
            <p>Յայսմ ժամանակի սպանաւ Եպիխտն իշխանն Հայոց, այր քաջ և պատերազմող, ի տանէն Շիրակայ, զոր վասն քաջութեանն իւրոյ թագաւորն Յունաց բռնադատեաց և արկեալ կնքեաց զնա ի Հոռոմ հաւատն, բայց նա ի ծածուկ զհայրենի հաւատն իւր պաշտէր զսրբոյն Գրիգորի։ սորա հիւանդացեալ ի բերդն որ կոչի Անդրիուն. և էր նորա տուեալ ի թագաւորէն Հոռոմ աբեղայ մի առաջնորդ սնոտի հաւատոյն նորա, և էր կարգեալ զնա հայր խոստովանութեան։ Իսկ անօրէն և պիղծ առաջնորդն յալուր միում մտեալ առ Պիխտն և տեսեալ զնա, զի ննջեալ կայր քաղցրիկ ի մահիճս իւր, յարձակեցաւ գազանաբար ի վերայ նորա և առեալ զբարձն դնէր ի վերայ բերանոյ նորա և ուժգին անկեալ ի վերայ նորա և չարաչար սպանանէր զայր հզօր և քաջ չարագործ և պիղծ կրօնաւորն Հոռոմոց։ Եւ յայնժամ գիտացեալ զօրաց նորա զնենգաւոր մահն քաջին մեծաւ բարկութեամբ չարչարեալ զանօրէն հերետիկոսն և զկնի չարչարանացն ձգեցին զպիղծ աբեղայն ընդ քարծայր բերդին, և անդէն սատակեցաւ չարն չար մահուամբ և կորեաւ։ </p>
            <p>Իսկ թագաւորն Վոտոնիատն զմի ամ կալեալ զաթոռ թագաւորութեանն և այլ ոչ կամեցաւ ունել զաթոռ թագաւորութեանն, վասն զի հակառակութեամբ և պոռնկութեամբ համարեցաւ զնա և ոչ հրամանաւն Աստուծոյ, զի շնութեամբ էառ, զկին Միխայլին և ոչ հրամանաւն Աստուծոյ և թագաւորեաց անիրաւաբար, և կարի յոյժ նեղէր զնա խիղճ մտաց իւրոց, և ընդ միտս իւր ասացեալ եթէ «Այն որ թագաւոր էր և տէր աթոռոյս, եթող և եղև աբեղայ, ես զիարդ ընդդիմանամ չարամտութեամբս իմով, և ահա՝ զկնի գայ և հասանէ մահն»։ Եւ յայնժամ ի բաց թողեալ զաթոռ թագաւորութեանն, վասն զի մեծաւ յանցանօք նենգաւորեաց սուրբ թագաւորին Միխայլին, և զկնի այսորիկ եղև Վոտոնիատն աբեղայ։ </p>
            <milestone unit="section" n="526"/><p>Յայսմ ժամանակիս նստուցանեն յաթոռ թագաւորութեանն Հոռոմոց զՄելեսիանոսն, և էր ի թուականութեան Հայոց ՇԻԶ։ </p>
            <p>Դարձեալ ի թուականութեանս Հայոց մեռանէր ամենագովելին Տէր Սարգիս հայրապետն Հայոց, որ էր քուրորդի Տեառն Պետրոսի կաթուղիկոսին Հայոց, և հրամանաւ նորին նստուցին յաթոռ կաթուղիկոսութեանն Հայոց զՏէր Թորոսն զդրան եպիսկոպոսն Տեառն Սարգսի Հայոց կաթուղիկոսին, զմեծ երաժիշտն ձայնաւորաց որ մականուն ասի Ալախօսիկ, ի քաղաքն որ կոչի Հոնի, ի Ջահան գաւառի։ </p>
            <p>Յայսմ ժամանակիս Վասիլն Ապուքապայ որդին, այն որ յառաջն վրանապահ էր լեալ Դաւթի կուրապաղատին, սորա հրամանաւ Փիլառտոսին արարեալ ժողովս հեծելոց և գայր ի վերայ քաղաքին Ուռհայոյ և բազում պատերազմաւ նեղէր զքաղաքն զամիսս վեց։ Եւ յայսմ ամի շինեաց Վասիլն զպարիսպն բերդաքաղաքին որ կոչի Ռնապօլիս, զոր շինեաց Ռամանոս թագաւորն Հոռոմոց, և յետ այսորիկ նեղեաց զքաղաքն Ուռհա. և յայնժամ քաղաքացիքն արարին խուխայ ի վերայ տուկին իւրեանց որ ասէին Լևոն որ էր եղբայր Դաւատանոսին. և եղև փախստական Լևոն և անկանէր ի վերին կլայն, և Պռօքսիմոսն նորա անկանէր ի մէշ եկեղեցւոյն, որ ասի սուրբ Աստուածածին, և մտեալ բուռն եհար զեղջերաց սրբոյ սեղանոյն և մտեալ քաղաքացիքն յեկեղեցին և գազանաբար սպանանէին զնա առաջի սրբոյ սեղանոյն Աստուծոյ։ Եւ յայնմ աւուր ետուն զՈւռհա ի ձեռս Վասլին Ապուքապայ որդւոյն, որ էր այր բարի և աստուածասէր, ողորմած ի վերայ սրբոց և այրեաց, խաղաղաբար և շինող աշխարհի, որ և յառաջն հայրն նորա Ապուքապն կացեալ էր ի քաղաքն Ուռհա, և նորա շինեալ էր և սինօռեալ զամենայն գաւառն, այս եղև ի թուականութեանս Հայոց ՇԻԶ։ </p>
            <p>Յայսմ ժամանակիս կացեալ թագաւոր Մելեսիանոսն ի Կոսաանդնուպօլիս զամիսս չորս, և յայնժամ ամենայն բազմութիւն քաղաքին միահամուռ յարեան ի վերայ Մելեսիանոսին և շարժեցին պատերազմ ի վերայ նորա և յափշտակեցին ի նմանէ զթագն և զաթոռ թագաւորութեանն և դնեն զթագն ի գլուխն իշխանի միում որում անուն ասէին Ալէքս, որ էր եղբօրորդի Կոմանոս թագաւորին, այր բարի և աստուածասէր և քաջ ընդդէմ պատերազմաց, և յայսմ ժամու լինէր խաղաղութիւն տանն Յունաց։ </p>
            <milestone unit="section" n="528"/><p>Իսկ յորժամ բարձրացալ թուականութիւնս Հայոց ի յամս ՇԻԸ եղև սով սաստիկ ընդ ամենայն աշխարհս խաչապաշտից յայնկոյս ծովուն Ովկիանոսի, վասն զի արեանարբու և գազանացեալ ազգն Թուրքաց տարածեցաւ ընդ ամենայն երեսս երկրի, որ ոչ մնաց գաւառ ի խաղաղութեան, այլ կայր մատնեալ ամենայն տունն քրիստոնէից ի սուր և ի գերութիւն, և արգելաւ վաստակ Հողագործութեան յերկրէ, և հատաւ կերակուր հացի, և սրով և գերութեամբ հատան մշակք և վաստակաւորդ և առհասարակ տարածեցաւ ընդ ամենայն աշխարհս։ Եւ անմարդ եղեն բազում գաւառք, և քակեցաւ տունն արևելից, և եղև աւերակ աշխարհն Հոռոմոց, և ոչ ուրեք գտանէին հաց, և կամ դադար հանգստեան մարդոյ, բայց ի յՈւռհա և յամենայն սահմանսն նորա։ Եւ յԱնտիոք և յամենայն աշխարհն Կիւլիկեայ և մինչև ի Տարսոն և յամենայն աշխարհն Մարաշայ, ի Տլուք և յամենայն սահմանս աշխարհացս այսոցիկ ոչ գտանէին, հանգիստ դադարման մարդոյ, և բախեալ ելանէին միահամուռ ամենայն արարածք և գային յաշխարհս յայսոսիկ անթիւ բազմութեամբ, հազարք առ հազարս և բիւրք առ բիւրս, ծփայր մարդ ի վերայ երկրի, և ծածկեցաւ աշխարհքս այս, և որպէս զմարախ ի բազմութենէ նոցա ծածկէր երկիր, առաւել ունիմ ասել և ևթնապատիկ քան զժողովուրդն զոր Մովսէս ընդ ծովն անցուցանէր, նա ևս քան զլորամարգն յանապատին Սինա։ Եւ այսպիսի ահագին բազմութեամբ լցաւ երկիր, և արք մեծամեծք և փառաւորք, ազատք և իշխանք և կանայք մեծաշուք շրջեալ մուրանային. և զայս ամենայն աչք մեր տեսանէին. և յերեսաց սովոյն և ի պանդխտութենէ կենացն մահ անկանէր ի նոսա ընդ ամենայն երկիր, և յագեցան առ ի թաղել զնոսա և լցաւ երկիր ի դիականաց նոցա, գազանք և թռչունք ի յուտելուն ձանձրացան. անթիւք անթաղք մնացին յանհամար բազմութեանցն, հոտեցաւ երկիր ի մեռելոտի մարմնոյ նոցա, փառաւոր քահանայք և կրօնաւորք եղեն օտարամահք և պանդուխտք և կերակուրք լինէին գազանաց և թռչնոց։ Այս եղև սկիզբն աւերման և քակելոյ տանն արևելից և Յունաց, զորս յաղագս մեղաց մերոց ընկալաք զհատուցումն յԱրդար Դատաւորէն Աստուծոյ, ըստ այնմ զոր ասաց Փրկիչն, եթէ «Ամենայն ծառ որ ոչ բերէ պտուղ բարի, հատանի և ի հուր արկանի»։ </p>
            <p>Յայսմիկ թուականութեան սպանաւ Գագիկ շահնշահն որդի Աշոտոյ որդւոյ Գագկայ որդւոյ Սմբատայ որդւոյ Երկաթայ, Բագրատունի ազգաւ։ Յայսմ ժամանակիս Գագիկ արքայ Հայոց վառեալ զգունդ զօրաց իւրոց և գնաց էջ ի Տարսոն քաղաքն առ Ապլղարիպն իշխանն Հայոց որդւոյ Հասանայ որդւոյ Խաչկայ Խլին առն քաջի ի Վասպուրական գաւառէ։ Սա գնացեալ առ Ապլղարիպն սիրոյ աղագաւ, որ վասն խնամութեան կոչեալ էր զԳագիկ Ապլղարիպայ, և յաղագս պատճառի ինչ ոչ եղև գործ խնամութեան, և դարձաւ Գագիկ որպէս զառիւծ մռնչելով, վասն զի էր մեծ և հզօր և այր քաշ, և կալեալ զամենայն իշխանս գաւառին վարէր զնոսա երկաթի կապանօք առաշի իւր. և եկեալ հազար արամբ ի դաշտն Առժախասայ ի բերդն որ ասի Կիզիստդայ. և էին բերդատէրքն երեք եղբարք իշխանք Հոռոմոց որդիք Մանտալէի. և Գագկայ թողեալ զզօրսն իւր ի յայլ կողմն ճանապարհին և ինքն երեք արամբք երթայր դիմօք առ նոսա։ Իսկ նոքա յառաշապատրաստք և արս յիսուն քմին եդին Գագկայ. և յորժամ մերձ եղև ի բերդն Գագիկ գային յերկրպագութիւն նորա երեք եղբարքն և ի գնալն երկրպագանէին ի վերայ երեսաց իւրեանց։ Եւ յորժամ ետես զնոսա Գագիկ, կոչեաց զնոսա ի համբոյր, և յորժամ, ի մօտ եկին, միաբան երեք եղբարքն գրկեալ զպարանոցն Գադկայ և ընկեցին զնա ի ձիոյն, և արքն որ զկնի էին փախեան, և ելեալ քմինն, կալան զնա. և լուեալ զօրացն ցրուեցան, և ածին զԳագիկ ի բերդն։ Եւ յաւուրն ութերորդի ժողովեցան ի վերայ բերդին ամենայն տունն Հայոց, Գագիկ Աբասայ որդին և ամենայն ցեղն Սենեքարիմայ Ատոմ և Ապուսահլ և այլ ամենայն իշխանքն Հայոց և զաւուրս ինչ պատերազմեալ ի վերայ բերդին ոչինչ կարացին առնել, վասն զի ամուր էր յոյժ, և որք բռնեալ էին զԳագիկ ոչ համարձակէին թողուլ ի յահէ Գագկայ. և յայնժամ յղարկեալ առ նոսա անօրէն Փիլառտոսն և ասէր, եթէ «Զիա՞րդ համարձակեցայք զայդ գործել ընդ առն թագաւորի» եթէ թողոյք և եթէ ոչ, ձեզ կորուստ գործեցիք զայդ»։ Եւ յայնժամ աստուածասպան ազգն Հոռոմոց լարով աղեղան խեղդեցին զթագաւորն Հայոց և կախեցին զնա ընդ պարիսպն զօր մի. և յայնժամ հանեալ թաղեցին զնա արտաքոյ բերդին, զոր յետ վեց ամսոյ եկեալ այր մի ի քաղաքէ նորա Բանիկ անուն և գողացաւ զմարմին Գագկայ թագաւորին և հանեալ զնա ի գերեզմանէն ի գիշերի և տարաւ զնա ի քաղաքն իւր և յազգն. և արարին կոծ մեծ ի վերայ նորա և ամենայն ազգն Հայոց. և թաղեցին զնա ի վանքն իւր Պիզու. և մնաց իւր աւագ Որդին Յովհաննէս։ Եւ աստանօք ղադարեալ եղև թագաւորութիւնն ի տանէն Հայոց և յազգէն Բագրատունեաց։ Յայսմ վայրի լցեալ կատարեցաւ մարգարէութիւն սրբոյն ներսէսի Հայոց կաթուղիկոսին որ ասաց. «Եթէ ջնջելով ջնջեսցի թագաւորութիւն ի տանէն Հայոց»։ </p>
            <milestone unit="section" n="530"/><p>Դարձեալ ի թուականութեանն Հայոց ի յամի ՇԼ արքեպիսկոպոսն Շիրակայ որ էր ի քաղաքն Անի, որոյ անուն ասէին Տէր Բարսեղ, յարուցեալ գնայր յաշխարհն Հայոց ի յԱղուան գաւառի ի Լօռէ քաղաք առ թագաւորն Հայոց Կիւրիկէ որդի Անհողինին Դաւթի, և խնդրէր Բարսեղ առնել ձեռնադրութիւն կաթողիկոսութեան Հայոց։ Զոր ժողովեալ թագաւորն Կիւրիկէ զեպիսկոպոսունս Աղուանից աշխարհին և բերեալ զՏէր Ստեփանոս կաթուղիկոսն Աղուանից ի վանքն, որ կոչի Հաղբաթ, ձեռնադրեցին զՏէր Բարսեղ կաթուղիկոս յաթոռ սրբոյն Գրիգորի ի վերայ ամենայն աշխարհին Հայոց հրամանաւ Կիւրիկէ թագաւորին և Տեառն Ստեփանոսի որ ունէր զաթոռ սրբոյ առաքելոյն Թադէոսի։ Յայսմ ժամանակի նորոգեալ եղև աթոռ սրբոյն Գրիգորի ի քաղաքն Անի, որ ի վաղուց ժամանակաց հետէ խափանեալ էր մախանօք նենգաւորութեամբ չար և դառնացեալ ազգին Հոռոմոց։ Եւ ելեալ գայր Բարսեղ կաթողիկոսն Հայոց ի թագաւորաբնակ քաղաքն Անի, և ելեալ ամենայն տունն Շիրակայ գալ ընդ առաջ նորա, և ահա զայր Վասակ հայրն Տէր Բարսեղի և եղբարք նորա Հասան և Գրիգոր և Ապլջապակ, արք քաջք և հզօրք հանդերձ եպիսկոպոսօք, և նստուցին զՏէր Բարսեղ յաթոռ Տեառն Պետրոսի։ Եւ եղև օրն այն օր մեծ և ուրախութիւն ամենայն տանն Հայոց, վասն զի տեսին նորոգեալ զաթոռ հայրապետութեանն ի քաղաքն յԱնի։ </p>
            <p>Յայսմ ժամանակիս ամիրայ ոմն անուն Խոսրով գայր բազում զօրօք ի Պարսից աշխարհէն և հասանէր ի գաւառն Ուռհայոյ, և արարեալ աւերս ի տեղիս տեղիս։ Եւ յայսմ աւուրքս եղև պատերազմ ի վերայ Եփրատ գետոյն ի տեղին որ ասի Մկնիկ մերձ ի բերդն որ կոչի Լտար. վասն զի ժողովեցան բերդացիք գաւառին ընդ առաջ նորա ի պատերազմ, և յայսմ աւուր յաղթեաց Թուրքն և արար բազում կոտորածս քրիստոնէիցն։ Եւ յետ աւուրց ինչ յարուցեալ ամիրայն Խոսրով և արար ասպատակ զերկիրն Տաճկաց ի Խառանայ մինչև ի Մուտեպէրն, և զաւուրս երկու կային ի վերայ ձիոյ, և բազում աւարաւ գայր ի դուռն քաղաքին Խառանայ։ Եւ էր ի քաղաքն ամիրայն Արապկաց որ ասի Շուրէհ-Հէճմ Կուրիշայ որդին որ կոչի Շէրէփն-Տօլ։ Եւ յայսմ աւուրս էր ամիրայն Շուրէհ ի Խառան զօրօք Արապկացն, և երկու հազար ձիաւորով ելեալ ի պատերազմ ի վերայ Պարսից զօրացն, և էր Թուրքն արս տասն հազարք, և ի հանդիպիլն միմեանց արարին զԹուրքն փախստական և սաստիկ կոտորածով վարեցան զհետ զօրացն Պարսից և թափեցին զամենայն առ և զգերութիւնն, և լցաւ ամենայն գաւառն Ուռհայոյ ծառայօք ի Թուրքէն, յամենայն թուփ և ի քարատակ անկեալ գտանէին զզօրսն Թուրքաց, և ուր ուրեք զերծան։ </p>
            <milestone unit="section" n="532"/><p>Իսկ ի թուականութեանս Հայոց ՇԼԲ մեռաւ Վասիլն Ապուքապայ որդին տէրն Ուռհայոյ, և թաղեցին զնա ի Գօտևոր սուրբ Գէորգ։ Սա էր այր բարի և աստուածասէր, քաղցր ի վերայ ամենայն աշխարհի, ողորմած որբոց և այրեաց, շինող և խաղաղաբար աշխարհի, և եղև սուգ մեծ ի վերայ աշխարհին Ուռհայոյ և յամենայն գաւառսն նորա, զի եղեն զրկեալք յայնմ քաղցր և բարի աւագէն, վասն զի որպէս զհայր և ծնող էր ի վերայ մեծի և փոքու, և ելեալ բարի յիշատակաւ յաշխարհէս գնաց առ Քրիստոս։ Եւ արարին ժողով ամենայն քաղաքն ի սուրբ Սոփի և տան զքաղաքն Ուռհա ի ձեռն Սմբատայ առն քաջի և արիական պատերազմողի ընդ Պարսից։ Եւ կացեալ Սմբատայ ի յաթոռ տուկութեանն Ուռհայոյ վեց ամիս, և ոմն ի մեծամեծաց քաղաքին ջանայր առնուլ զաթոռ տուկութեանն ի յազգէն Հայոց, որոյ անուն ասէին Իշխան, ի ցեղէն որ ասէին Արջքթոնք։ Սա ապստամբեցաւ և գնաց առ Փիլառտոս վասն զի ունէր բազում ցեղս և ազգս մեծամեծս ի քաղաքն Ուռհա. և շարժեալ Իշխանին զՓիլառտոսն և բերէր ի յՈւռհա, և ետուն զքաղաքն ի ձեռն Փիլառտոսին։ Եւ զկնի սակաւ աւուրց Փիլառտոսն ձերբակալ արարեալ զԻշխանն և զամենայն ազգն և զՍմբատ և արար հիմն ի վեր զամենայն բնակութիւնս նոցա և հատոյց զամենայն մեծամեծ իշխանս Հայոց որք էին ի քաղաքն յՈւռհա, և զԱրջուկ իշխանն եսպան չարչարանօք, և զայլսն տարաւ ի Մարաշ քաղաք, և եհան զաչսն Սմբատայ զառն քաջի և զաչս Իշխանին և զեղբօրն իւրոյ զԹօթօռկայ, և զայլ իշխանսն պահէր ի շղթայսն ի Մարաշ քաղաքի վասն չար բարուց իւրոց։ </p>
            <milestone unit="section" n="533"/><p>Դարձեալ ի թուականութեանս Հայոց ՇԼԳ առաւ Անտիոք քաղաքն ի քրիստոնէից, վասն զի Սուլիման ոմն ամիրայ որդի Դլլմշոյ, որ բնակեալ էր ի քաղաքն նիկիա յաշխարհն Բիւթանացւոց, որ էր սահմանակից Ովկիանոս ծովուն, սորա յարուցեալ գաղտաբար ընդ հեռաձիգ ճանապարհն և հասանէր ծածկաբար մինչև ի քաղաքն Անտիոք, և գտեալ զքաղաքն անպատրաստ և ի Հալպայ դիհէն ի գիշերի գողացաւ զքաղաքն Անտիոք, և Փիլառտոսն էր ի քաղաքն Ուռհա, և յայնմ ժամու զօրք հեծելոց ոչ գոյր ի քաղաքն։ Եւ Սուլիման երեք հարիւր արամբք մտաւ ի քաղաքն Անտիոք, և ի վաղիւն տեսեալ քաղաքացեացն ահաբեկեալք եղեն, վասն զի ոչ ունէին արք պատերազմողք, այլ էին որպէս կանայք տկարք և վատ ի պատերազմ, և առհասարակ ժողովեցան քաղաքն ի կլայն, և օր քան զօր բազմանայր զօրք Թուրքացն. և էառ զքաղաքն և մարդոյ չարար վնաս, և նեղեաց զկլայն բազում աւուրս սովով և ծարաւով։ Եւ յետ այսր ամենայնի խնդրեցին երդումն ի յամիրայէն, և արար Սուլիման զամենայն և եղև խաղաղութիւն, և դարձաւ ամենայն մարդ անվնաս ի տուն իւր։ Եւ լուեալ զայս ամենայն Փիլառտոսն ոչինչ կարաց առնել, լուր ի յոգւոց հանեալ և դառնապէս ապաշաւէր։ Եւ Սուլիման տիրեաց Անտիոքայ և ամենայն աշխարհին Կիւլիկեցւոց։ Արդ այսպիսի օրինակաւ առաւ բազմամբոխ քաղաքն Անտիոք ի վատ և ի թուլամորթ և ի պիղծ ազգէն որ կոչին Պելիտիկք, որ հաւատովքն Հոռոմք ասեն իւրեանց, այլ լեզուով և գործովք սոսկ Տաճիկք և հայհոյիչք ուղղափառ հաւատոց և ատեցողք վարուց սրբութեանց, հալածիչք հաւատոյ Հայաստանեայց, և ինքեանք նմանեալ հիւանդ և տկար կանանց, որք նստին ի փողոցի և բաղբանջեն լեզուաւ իւրեանց։ </p>
            <p>Եւ այլ իմն զարմանալի ասացից ձեզ զոր ինչ եղև յԱնտիոք յառաջ քան զքսան ամ, զոր և մեք իսկ լուաք զայս ի քաղաքացեացն, եթէ այնչափ չար և ատեցողք էին Հայոց ազգին Անտիոքացիքն, զի յորժամ ի քաղաքն օտարական, բռնէին, ղմուրուքն կտրէին և հանէին ընդ դուռն քաղաքին։ Եւ յաւուր միում բռնեալ զոմն Անեցի այր փառաւոր և կըտրեալ զմուրուսն նորա, և առին զամենայն ինչս նորա և հանին զնա ի քաղաքէն, և նա վիրաւորեալ գնաց, և առեալ զզօրս Թուրքաց հինգ հարիւր այր, և եկեալ գերեաց զամենայն գաւառն Անտիոքայ և զտուկին երկոտասան գեղն այրեաց հրով, և բերեալ ի դուռն քաղաքին բազում գերութիւնս, կոտորեաց և ելից զնոսա ի գետն և ձայն տուեալ ի քաղաքն և ասէր. «Ես եմ Գորգ Շիրակացին, որ զմուրուքն կտրեցիք. թէ ապա աժէ այս մուրուք մի, թէ ոչ, և գնաց անհամար աւարաւ։ Նոյնպէս յաւուրն բարեկենդանին ի նոյն ամին եկեալ կարաւան ի յարևելից ի քաղաքն Անտիոք, և բարձեալ բերէին տարեխ ձուկն, և կային ի մէջ շուկային ի գինարբութեան, և ի լսել քաղաքացեացն զձայն պարուց նոցա, ամենայն արք քաղաքին հասանէին ի վերայ նոցա և ծեծելով գանալից արարին զնոսա, սկսան հանել զնոսա ի քաղաքէն, էին արքն իբրև ութսուն բրէզածք և ընտրեալք քաջութեամբք։ Եւ յայնժամ ձայն տուեալ մանկտաւագն նոցա, և նոցա միաբան գինեխմեալք էին, յարձակեցան ի վերայ քաղաքացեացն և ի Սևոտոյն դրանէն մինչև ի Տէր Պետրոս զամենայն արք քաղաքին փախստական արարին և կառափնաբեկ և ոտնակոտորս արարին արս բազումս, և ապա խաչիւ և աւետարանով երդուեալ նոցա բնաւ այլ ոչ մեղանչել նոցա։ Եւ յայնժամ արարին խաղաղութիւն և դարձան ի տեղիս իւրեանց։ </p>
            <milestone unit="section" n="534"/><p>Դարձեալ ի թուականութեանս Հայոց ի յամի ՇԼԴ մեռաւ Հայոց վարդապետն Յակոբոս Քարաբնեցին, որ յորջորջեալ կոչէր Սանահնեցին, այր հզօր և կորովի։ Սորա հասեալ ի վերայ հին և նոր կտակարանացն Աստուծոյ, ուսեալ և հասեալ սորա ի վերայ հռետորական իմաստութեանցն և տեղեկացեալ ամենայն փիլիսոփայական խորին գիտութեանցն, սա էր յաշակերտաց մեծիս Դէոսկորոսի հօրն Սանահնին, և այս Յակոբոս էր, որ խօսեցաւ ի Կոստանդնուպօլիս ընդ իմաստասէրսն Հոռոմոց ի յաւուրն թագաւորին Տուկծին, յորժամ գնաց զհետ Սենեքարիմայ որդւոցն. սորա խօսեալ վասն հաւատոցս Հայաստանեայցս և հաճեալ ի բանս նորա ամենայն տունն Յունաց։ Եւ յայսմ ժամանակիս էր ի քաղաքն յՈւռհա, և ծերութեամբ քաղաքավարեալ զկեանս իւր և դաւով նենգութեամբ լուծեալ եղև ի կենացս վասն զի գտանէին զնա մեռեալ ի մահիճս իւր առանց հեծութեան և ցաւոց։ Լացին զնա ամենայն սիրելի մերձաւորք իւր և արարին^ ժողով զամենայն քաղաքն Ուռհա ի վերայ նորա և մեծաւ հանդիսիւ թաղեցին զնա ի դուռն սուրբ եկեղեցւոյ իւրոյ ի հիւսիսեան կողմն քաղաքին, իբրև նետ ընկէց մի հեռի ի պարսպէն։ </p>
            <p>Յայսմ ամի թագաւորն Արապկաց Կուրիշայ որդին, որ ասի Շէրիփն-տօլ, այր բարի և քաղցր հաւատացելոցն Քրիստոսի, որ ոչ ընդ գրով փակի գործ բարութեան նորա ի վերայ խաչապաշտ ազգաց և կամ քանի խրատս և չարչարանս, և կամ քանի սպանումն անցուցանէր ընդ ազգն իւր վասն հաւատացելոցն Քրիստոսի, սորա արարեալ ժողովս Արապկաց զօրաց իբրև տասն բիւրս և գնաց էառ զՀալպ քաղաք և արար կին զդուստր տեառն քաղաքին, և պատերազմաւ յարձակեցաւ ի վերայ Անտիոքայ քաղաքին մեծաւ սրտմտութեամբ, և յայնժամ Սուլիման ամիրայն Անտիոքայ գայր ընդդէմ նորա բազում զօրօք ի տեղին որ կոչի Պզահ, և յայնմ տեղւոջ արարին սաստիկ պատերազմ յերկոցունց կողմանցն։ Իսկ Արապիկ զօրքն սկսան նենգաւորել իւրեանց թագաւորին և առ հասարակ ի փախուստ դարձան, և յորժամ երթային սպանաւ թագաւորն Արապկաց ի յիւր զօրացն, և այսպէս մեռանէր բարի թագաւորն Կուրիշայ որդի Շէրիփն-տօլայ, և զկնի երից աւուրց գըտանէին զնա սպանած, և ի վերայ ճանապարհին թաղեցին զնա։ Եւ Սուլիման մեծաւ յաղթութեամբ դարձաւ յԱնտիոք, և յայսմ ժամու ծնաւ իւր որդի, և կոչեաց զանուն որդւոյ իւրոյ Խլիճ-Ասլան։ </p>
            <p>Յայսմ ամի ամիրայ ոմն Պօլճտաճի անուն սորա առեալ զՃհան գաւառն ի Փիլառտոսէն, և կաթողիկոսն Տէր Թէոդորոս եղև ընդ իշխանութեամբ նորա, յայնժամ կոչեաց Փիլառտոսն զնա առ ինքն ի Մարաշ քաղաքն, և նա ոչ կարաց գնալ, վասն զի Թուրքի էր իշխանութիւնն։ Եւ եղև ոխացեալ Փիլառտոսն ընդ Տէր Թէոդորոսն, և խորհեցաւ այլ կաթուղիկոս դնել յաղագս անիրաւ և չար բարուց իւրոց, և յայնժամ մեծարեալ կոչեաց զՏէր Յովհաննէսն զարքեպիսկոպոսն սրբոյ Աստուածածնին պատկերին, և նա ոչ էառ յանձն, վասն զի էր այր ահարկու և փառաւոր և ընտիր առաքինի։ Դարձեալ Փիլառտոսն կոչեաց զՏէր Պօղոս զհայր սրբոյ նշանին Վարագայ, և արար ժողով եպիսկոպոսաց և հարանց, և ետուն ձեռնադրութիւն կաթուղիկոսութեան Պօղոսի ի Մարաշ քաղաքի հրամանաւ և կամօք Փիլառտոսին, և ոչ Աստուծոյ։ Եւ այս ամենայն ոչ լինէր ընդունելի Աստուծոյ և ոչ առ հաւատացեալսն ի Քրիստոս. զոր տեսեալ Պօղոսի զկնի սակաւ ինչ աւուրց ի բաց թողեալ զաթոռն, վասն զի էր այր սուրբ և առաքինի, և գիտացեալ զի ընդ հակառակսն էր և ոչ ուղղապէս։ </p>
            <p>Յայսմ ժամանակիս էր աղմուկ և խռովութիւն մեծ ի վերայ աթոռոյն սուրբ Լուսաւորչին Գրիգորի, վասն զի յաւուրս յայսոսիկ ոչ հրամանաւն Աստուծոյ և կամ արժանաւորութեամբ էր կարգադրութիւն սրբոյ Աթոռոյն, այլ զօրութեամբ և կարողութեամբ և բարձրագահ իշխանութեամբ, և այս ոչ լինէր յայտնութեամբ Հոգւոյն սրբոյ, այլ լինէր ի ձեռն պատահմանց և յաջողութեանց և տրօք ոսկւոյ և արծաթոյ։ Եւ ահա յայսմ աւուրքս ամաչելով յետս դարձան դասք սրբոցն և առաքինեացն, և յառաջ մատեան դասք անկելոցն յերեսաց Տեառն Յիսուսի Քրիստոսի որդւոյն Աստուծոյ։ Աստանօր սկիզբն եղև կատարելոյ տեսլեան սրբոյն Սահակայ Պարթևի, զոր ասացն ջնջեալ ոսկեդիր կարգացն և գծագրել սևադեղ թանաքով. վասն զի ահա ի ժամանակիս այսմիկ ի չորս բաժանեցաւ աթոռ սրբոյն Գրիգորի. զի ահա Տէր Վահրամ յԵգիպտոս, և Տէր Թէոդորոս ի Հոնին, և Տէր Բարսեղ ի թագաւորաբնակ քաղաքն Հայոց յԱնի, և Տէր Պօղոս ի Մարաշ քաղաքն, և սոքա իւրաքանչիւր ոք առնէին ձեռնադրութիւնս և օծանէին եպիսկոպոսունս և տային օրհնութիւնս սուրբ ձիթոյն, և ի նոցանէ օրհնէին քահանայք, և լինէր պատարագ և մկրտութիւն և պսակն կուսանաց։ Եւ էր այս ամենայն սուգ մեծ ի վերայ Եկեղեցւոյն Աստուծոյ, վասն զի մի փարախն ոչխարաց ընդ չորս հօտապետութիւնս բաժանեցաւ, և գայլք եղեն պահապանք հօտին Քրիստոսի։ Եւ ահա յայսմի ժամանակիս բանաւոր ոչխարքն զգեցան զբնութիւն շանց և առին զսիրտ գազանաց և համարձակեցան հաջել յերեսս հովուացն և հայրապետացն, հարք ատեցին զծնունդս իւրեանց, որդիք Հայհոյիչք և չարչարիչք ծնողաց իւրեանց։ Եւ արդ ահա այս ամենայն կարապետք են Նեռինն և սկիզբն կատարածի աշխարհիս, և առ ի բառնալոյ հաւատոց և աստուածպաշտութեանց և ի կատարելոյ գրելեացն ի գիրս սուրբս, զոր ասաց սուրբն Ներսէս և որդի նորին սուրբ Իսահակ, և զոր խօսեցաւ ի մերում ժամանակիս սուրբ վարդապետն Յովհաննէս որ ասի Կոզեռն։ Սորա խօսեցեալ բազում բանըս, որպէս զմարգարէութիւնս ի վերայ այսմ ժամանակիս և խափանելոյ աստուածապաշտութեանս յամենայն մտաց, և թուլանան ի հաւատոց, զայս ասաց ի նոյն գիրքս յառաջ ժամանակաց։ Արդ այս ամենայն խռովութեանցս և հանդէս բարկութեանս ոչ կարաց մտանել յաշխարհն Աղուանից, որ ասի խորին աշխարհ Հայոց, որ է աթոռ սրբոյ առաքելոյն Թադէոսի։ Արդ այս ամենայն յայնմ աշխարհի ոչ եղև բաժանումն սրբոյ աթոռոյն, այլ մնաց անշարժ հաստատութեամբք հայրապետութեամբ և թագաւորութեամբ մինչև ցայսօր ժամանակի, որ նստէին առաքելական աթոռովն ի քաղաքն Հայոց ի Պարտաւ, որ ասի Փայտակարան, սահմանակից համատարած ծովուն։ Եւ եղև ի զօրանալն Պարսից փոխեցաւ աթոռ հայրապետութեանն ի Գանձակ, որ հանդիպեցան յայսմ մատենագրութեանս մերում կաթուղիկոսք Աղուանից Տէր Յովհաննէս և Տէր Գէորգն, Տէր Յովսէփն, Տէր Մարկոսն և Տէր Ստեփաննոսն, և թագաւորք Աղուանից Գագիկ և Դաւիթ և Կիւրիկէ, որք նստէին յայժմուս ի Լօռէ քաղաքն Հայոց։ էին և այլ թագաւորք Հայոց ի դարբանդ աշխարհին, որ ասի Կապանք, սահմանակից Օզաց և Աղուանից, որք էին թագաւորք անարատք և սրբակրօնք, որք յիշատակին ի սուրբ պատարագն ընդ այլ աստուածասէր սուրբ թագաւորքն, որք էին անուանք այսոքիկ Վաջագան, և Գոշակտակն նորին որդին, Փիլիպէ որդի Գոշակտակին, Սևադա որդին Փիլիպէի, Սենեքարիմ որդի Սևադայի, Գրիգոր որդի Սենեքարիմայ, որ դեռևս կենդանի էր մինչև գրէաք զայս մատենագրութիւնս մեր։ Յայսմ ժամանակիս եղև ազգիս Հայոց կաթուղիկոս վեց, երկու յԵգիպտոս, և չորս յամենայն աշխարհս Հայոց, որպէս յառաջն, ասացաք։ Եւ նստաւ Տէր Պօղոս կաթուղիկոս ի Մարաշ հրամանաւ Փիլառտոսին և ոչ հրամանաւն Աստուծոյ։ </p>
            <p>Եւ արդ մեք դարձցուք ի թուականն որ թողաք, զի զայս ասացաք վասն խառնակութեանս որ եղև ի վերայ աշխարհիս Հայաստանեայց։ </p>
            <p><milestone unit="section" n="534.2"/>Իսկ յորժամ եղև թուականութիւնս Հայոց ՇԼԴ, գայր բազում զօրօք սուլտանն Դամասկոսի որ ասի Դդուշ, և յարուցանէր պատերազմ ընդ ամիրայն Անտիոքայ ընդ Սուլիման։ Արդ յայսմ ժամանակիս եղև պատերազմ սաստիկ յերկոցունց կողմանցն, և բախէին զմիմեանս զարմանալի պատերազմաւ ի մէջ ընդ Հալպ և ընդ Անտիոք, և էր երկու երեսք պատերազմացն Թուրք, և յայնմ տեղւոջ, յանխնայ զմիմեանս կոտորէին, և ի բազմանալ պատերազմացն յաղթեաց զօրք սուլտանին զօրացն Սուլիմանայ և արարին զնա փախստականս, և սպանաւ ամիրայն Անտիոքայ Սուլիման ի զօրաց սուլտանին Դդուշին, և թաղեցաւ Սուլիման մօտ ի գերեզմանն Շիրիփն-տուլայ Կուրիշայ որդւոյն։ Եւ յայսմ ամի առաւ Անտիոք և ամենայն աշխարհն նորա և եղև Դդուշին։ Այս Դդուշս որդի էր Աբասլանայ սուլտանին և եղբայր Մելեք-շահ սուլտանին, և սորա վեց ամօք յառաջ եկեալ բազում զօրօք և էառ զքաղաքն Տիմիշգ և եսպան զմեծ ամիրայն զԱխսիսն զիշխանն Պարսից, որ տիրեալ էր Տմշգայ և ամենայն ծովեզեր աշխարհացն։ Այս Ախսիս թուրք էր և էր այր քաջ և պատերազմող, սա յաղթեաց Մսրայ և ծեծեալ զթագաւորն Եգիպտոսի զԱզիզն և եհան զնա յայնմ գաւառէն, և սա էառ ի Մսրայ զսուրբ քաղաքն Երուսաղէմ և զՏմիշգ և զամենայն ծովեզերաց քաղաքանին։ Եւ զարհուրեցոյց սա զամենայն տունն Մսրայ, մինչև յարեաւ ընդդէմ նորա ծառայն Ազիզին թագաւորին Մսրայ, զորս բերին նմա ծառայ ի Հայոց ազգէն. և նա անուանեաց զնա Ամիր-ճօշ։ Սորա վառեալ գունդ զօրաց ընդդէմ Ախսիսին ի Հայոց զօրականացն և եկաց պատերազմաւ ընդդէմ նորա, և ապա եղև խաղաղութիւն տանն Մսրայ։ </p>
            <milestone unit="section" n="535"/><p>Իսկ ի վերանալ թուականութեան Հայոց ի յամս ՇԼԵ յարուցեալ անօրէն Փիլառտոսն և գնաց յերկրպագութիւն Մելեք-շահին տիեզերակալ սուլտանին վասն խնդրելոյ ի նմանէ զքաղցրութիւն և զխաղաղութիւն ամենայն հաւատացելոցն Քրիստոսի, և թողեալ ի քաղաքն իւր Փոխան զմեծ իշխանն Հոռոմոց որում անուն Պառակամանոս կոչէին, մարմնովն ներքինի, որ էր այր բարի և աստուածասէր, և տուեալ եղև Ուռհա ի ձեռս նորա։ Եւ առեալ Փիլառտոսն բազում գանձս ոսկւոյ և արծաթոյ, և ազնիւ ձիս և ջորիս, և հանդերձս երևելիս և պայծառս, և գնացեալ առ սուլտանն ի յաշխարհն Պարսից։ Եւ յայնժամ մի ոմն յիշխանացն Փիլառտոսին Պարսամա անուն նորա, արար իւր չար խորհրրդակից զայլ իշխանս քաղաքին և նոքօք կատարեաց զգործն Կայենի և զՅուդայի զաստուածասպանին, և չար խորհրդակցօքն իւրովք ելեալ Պարսամայ ի յաւուր կիւրակէի ի յաւանդ կլայն և մտաւ առ Պառակամանոսն։ Եւ էր ժամ աղօթից իւրոց և կայր յաղօթս յեկեղեցին մեծ վկայարանին սուրբ Թորոսի. և յայնժամ նոքա որպէս գազանք յարձակեցան ի վերայ Պառակամանոսին և սպանին զնա մինչ կայր յաղօթսն ի մէջ եկեղեցւոյն, զայր բարի և ողորմած սպանին չարաչար, և դրին քաղաքացիքն յաթոռ տուկութեանն Ուռհայոյ զսպանող նորա զՊարսամա։ Եւ լուեալ զայս ամենայն սուլտան Մելեք-շահն ի Պարսիկս և զՓիլառտոսն ընկէց յերեսաց և ի փառաց իւրոց։ Եւ յայնժամ Փիլառտոսն յամենայն դիմաց յուսահատեալ եղև, և ի նոյն ժամայն յարուցեալ ի պատերազմ ի վերայ քրիստոսական հաւատոց իւրոց և եղև ուրացող հաւատոցն Քրիստոսի, զոր ունէր աղտեղութեամբ, և կարծէր այնիւ փառաւորիլ ի Պարսից, զոր ոչ փառաւորեցաւ լուր այն եղև նմա յօգուտ, որ զՔրիստոս ուրացաւ և եղև նախատինք և ատելի Աստուծոյ և մարդկան։ </p>
            <p>Յայսմ ամի շարժեալ ահագին բազմութեամբ տիեզերակալ Մելեքշահն սուլտանն Պարսից ազքանազանց ազգալ և անթիւ զօրականօք խաղայր գայր և շրջեալ եմուտ յարևմուտս ի յաշխարհն Հոռոմոց առ ի տիրանալ այնմ աշխարհին, և քաղցրութեամբ և հեղութեամբ և ամենայն ողորմութեամբ լցեալ էր սիրտն նորա ի վերայ քրիստոնէից ազգին, և հայրախնամ գութ ցուցանէր ամենայն աշխարհի, և առանց պատերազմաց տիրեալ լինէր բազում քաղաքաց և գաւառաց։ Եւ յայսմ ամի տիրեաց սուլտանն ամենայն աշխարհին Հայոց և Հոռոմոց և գայր հասանէր ի մեծ քաղաքն Անտիոք և տիրանայր այնմ աշխարհին և Հալպայ և տիրելով տիրեաց ի Կազբիականէն մինչև ի յՈվկիանոս, և հաւանեցոյց առ հասարակ զամենայն թագաւորութիւնս իւրոյ աթոռոյն որք յայսկոյս Ովկիանոսի, և ոչ մնաց աշխարհ որ ոչ հնազանդեցաւ նորա թագաւորութեանն, և եղեն հարկատուք և հնազանդեցան նմա երկոտասան ազգ թագաւորաց։ Եւ եղև յետ տիրանալոյն Անտիոքու իջեալ յեզր յՈվկիանոս ծովուն ի տեղին որ կոչի Սևոտի, և տեսեալ սուլտանին զծովն մեծ գոհանայր և օրհնէր զԱստուած, որ մեծացոյց զթագաւորութիւնն նորա առաւել քան զհօրն նորա Աբասլանայ. և ձիով իւրով մտեալ կոխէր զՈվկիանոս, և եհան զթուրն իւր և երեք հաղ մխեաց ի յՈվկիանոս զթուրն իւր և ասաց, եթէ «Ահա տիրել երետ ինձ Աստուած ի ծովէն Պարսից մինչև ի ծովս այս», և հանեալ զհանդերձս տարածեաց ի վերայ գետնոյն և եկաց յաղօթս առ Տէր Աստուած և օրհնեաց զբարերար ողորմութիւնն Աստուծոյ, և հրամայեաց ծառայից իւրոց աւազս բառնալ ի ծովէն, և տարաւ զայն ի Պարսիկս և էարկ գերեզմանի հօրն իւրոյ Աբասլանայ և ասէր. «Հայր իմ Աբասլան, ահա աւետիք քեզ, վասն զի տղայ որդին քո, զոր թողեր, տիրելով տիրեաց մինչև ի ծագս աշխարհի»։ Եւ գնէր սուլտանն յԱնտիոք զամիրայն, որ ասի Աղսիան, այր չար և շուն և խռովարար և գազանամիտ, դնէր և ի Հալապ քաղաք զԱխսնգոյրն, որ էր այր բարի և խաղաղաբար և քաղցր ի վերայ ամենայն ուրուք և շինող աշխարհի։ </p>
            <p>Յայսմ ամի ամիրայ ոմն Պիզան անուն, հրամանաւ Մելեքշահ տիեզերակալ սուլտանին գայր բազում զօրօք ի վերայ քաղաքին Ուռհայոյ և իջեալ բանակ հարկանէր ի դուռն քաղաքին, և զամիսս երիս պատերազմեալ ի վերայ քաղաքին։ Եւ եղև յաւուր միում գայր և ինքն սուլտանն սակաւ զօրօք և անցանէր շուրջ զքաղաքաւն, և գնաց անվնաս, վասն զի իջեալ էր անթիւ զօրօք ի դաշտին Խառնայ, և անդուստ գնաց խաղաղութեամբ ի Պարսիկս։ </p>
            <milestone unit="section" n="536"/><p>Իսկ Պուզանն կայր մեծաւ պատերազմաւ ի վերայ Ուռհա քաղաքին և սովով նեղէր զքաղաքն զբազում աւուրս, և ի վերայ այնքան բարկութեանն ոչ գոյր օգնական, որ փրկէր զնոսա, և անճարեալ լինէին յամենայն կողմանց։ Եւ յայնժամ քաղաքն ամենայն արարին խուխայ ի վերայ տուկին իւրեանց ի վերայ Պարսամայի շարժեալ ամենայն բազմութիւն քաղաքին ի վերայ նորա, և նա առ վտանգին անճարեալ դէմս արար ի Պուզանն և ընկէց զինքն ի պարսպէն ի վայր, և բեկաւ ողն նորա, և եկեալ տարան զնա առ Պուզանն, և նա զկնի աւուրց ինչ մեռաւ։ Եւ ելեալ իշխանք քաղաքին առ Պուզանն և ետուն զՈւռհա ի ձեռս նորա, և էր օր առաջին օր նաւասարդի, և թուականն Հայոց փոխեցաւ ի ՇԼԶ և եղև խաղաղութիւն մեծ ի վերայ, Ուռհայոյ և ամենայն սահմանաց նորա, և լցաւ ամենայն ուրախութեամբ քաղաքն Ուռհա. և եղիր Պուզանն վերատեսուչ և պահապան քաղաքին Ուռհայոյ զսլար ոմն որ ասէին Խուլուխ։ Եւ յայնժամ մատեան արք չարախօսք ի յԱսորւոց ազգէն առ Պուզանն և չարախօսեցին զՀայոց իշխանսն, որք կային ի քաղաքն, և չարաչար մատնութեամբ մատնեցին զնոսա, Ասքար անունն և այլք ոմանք, և ետուն սպանանել սրով զիշխանսն Հայոց արք փառաւորք երկոտասան մեծք և երևելիք։ Բայց Պուզանն ապաշաւէր զմահն նոցա, վասն զի երդուեալ էր յառաջա գոյն, սակայն յաղագս չարաչար մատնութեանն կորոյս զնոսա, և ինքն Պուզանն գնաց զօրօքն ի յաշխարհն Պարսից։ </p>
            <p>Յայսմ ամի գնաց սուլտանն բազմութեամբ զօրօք և բանակեցաւ ի վերայ քաղաքին որ կոչի Գանձակ, ի յաշխարհին Հայոց, և արար սաստիկ պատերազմ ի վերայ քաղաքին Գանձակայ և ժողովեաց զամենայն Պարսիկք ի վերայ նորա, և սաստիկ պատերազմաւ փորեալ ընկեցին բուրգն մի, և այնպիսի պատերազմաւ առին զքաղաքն Գանձակ և արարին կոտորած զփոքր մասն քաղաքին, և հրամայեաց Պուզանն և վերացոյց զսուրն և արար խաղաղութիւն։ Եւ Տէր Ստեփանոս կաթուղիկոսն Աղուանից էր յայնժամ ի քաղաքն, և զերծաւ խաղաղութեամբ օգնականութեամբն Աստուծոյ, վասն զի պահեալ եղև ի Հայոց զօրացն, որք էին զհետ Պուզանին։ </p>
            <milestone unit="section" n="538"/><p>Արդ ի յայսմ թագաւորութեան Ալէքսին Յունաց արքային եղև խռովութիւն յաշխարհն արևմտի յայնկոյս մեծ գետոյն որ ասի Պառասօնայիս, եղև պատերազմ սաստիկ յազգէն Պածինկաց ընդ թագաւորին Հոռոմոց Ալէքսի։ Եւ յայնժամ թագաւորն Պածինկաց յաղթեաց զօրացն Հոռոմոց և սաստիկ կոտորածով վարէր ղզօրսն Հոռոմոց, և յանխնայ կոտորէին զնոսա։ Իսկ թագաւորն Ալէքսն սակաւ արամբք անկանէր ի Կոստանդնուպօլիս և զկնի սակաւ աւուրցն բանայր զգանձատունն իւր և հանեալ հրովարտակս ընդ ամենայն երկիր թագաւորութեանն իւրոյ, և արար ժողով մեծ և ահագին առաւել քան զառաջինն, և թագաւորն Պածինկաց կայր ամենայն ազգաւ իւրով ի վերայ Կոստանդնուպօլսի, վասն զի առցէ իւր զթագաւորութիւնն Յունաց, և գայր ընդդէմ նմա վառեալ զօրաց վեց հարիւր հազարաց և միահամուռն ազգաւ և որդւովք։ Եւ լուեալ զայս Ալէքսն, կացին յաղօթս զաւուրս ութ ամենայն դասուք հաւատացելովք, և էր թուականն Հայոց ՇԼԸ, և յաւուրս այսոսիկ յարձակեցաւ թագաւորն Ալէքսն զօրօք իւրովք ի վերայ զօրացն Պածինկաց, երեք հարիւր հազարօք Հոռոմոց և Հռոմայեցւոց, Հայոց և Բուլղարաց զօրօքն, և հանդիպեալ երկուց թագաւորութեանցն միմեանց և յայնմ աւուր արարին ահաւոր և սաստիկ պատերազմ ընդ միմեանս։ Իսկ Պածինակն առհասարակ աղեղնաւորք էին. և ի վերայ սայլից պատերազմէին ահագին և զարմանալի կորովութեամբ, յայնժամ ձայն տուեալ թագաւորն Ալէքսըն, և կրակով վառեցին զսայլսն և արարին հրաբորբոք զնոսա, և այսու հնարաւորութեամբ յաղթեաց թագաւորն Ալէքսն զօրացն Պածինկաց, և արարին զամենայն զօրսն փախստական և սրով և սաստիկ կոտորածով, և եսպան զթագաւորն Պածինկաց և ջնջեաց զամենայն զօրս նոցա, և զորդիս նոցա և զկանայս նոցա կոտորեաց սրով, և բազում աւարաւ և գերութեամբ դարձաւ ի Կոստանդնուպօլիս։ </p>
            <p>Յայսմ ժամանակի երևեցաւ ոմն չար և պիղծ հերետիկոս ի Կոստանդնուպօլիս, աբեղայ մի ի Հոռոմոց ազգէ, որ զսատանայ իւր Աստուած պաշտէր, ևս և շուն շրջեցուցանէր զհետ իւր և նորա մատուցանէր զաղօթս և այսպիսի աղանդովն ապականեալ էր զբազում արս և զկանայս, և յաստուածապաշտ քաղաքէն Կոստանդնուպօլսէ ապականեալ ի հաւատացելոցն իբրև զփոքր մասն քաղաքին և գլխովին իսկ զմայրն թագաւորին Ալէքսին։ Եւ այնչափ յանդգնեալ մայր թագաւորին, որ չար մոլորութեամբն իւրով առեալ զմասն ի սրբոյ նշանէն Քրիստոսի և դնէր զայն ի կօշիկ թագաւորին ծածկաբար ի ներքոյ գարշապարացն, զի լիցի այն կոխան թագաւորին, զորս յայտնեաց Աստուած զպիղծ աղանդաւորն ի յիւրոց հաւատակցացն և ազդ արարեալ զայն թագաւորին։ Զորս իմացեալ աստուածասէր թագաւորն Ալէքսն և զաղանդագլուխն հրով այրեաց, և զայլս բազումս խեղդամահ արար ի ծովն Ովկիանոս իբրև բիւր մի, և զիւր մայրն ընկէց ի պատուոյ և եհան յերեսաց, և եղև խաղաղութիւն։ </p>
            <milestone unit="section" n="539"/><p>Դարձեալ ի թուականութեանս Հայոց ի յամս ՇԼԹ յարուցեալ հայրապետն Հայոց Տէր Բարսեղ և գնացեալ առ տիեզերակալ սուլտանն Մելեք-շահն, զի տեսանէր զհաւատացեալսն Քրիստոսի, զի նեղէին զնոսա ի տեղիս տեղիս և հարկս պահանջէին յեկեղեցեացն Աստուծոյ և յամենայն ժառանգաւորացն նորա և գվանորայսն և զեպիսկոպոսունսն հարկիւ չարչարէին. յայնժամ կաթուղիկոսն Հայոց Տէր Բարսեղ տեսեալ զայս ամենայն զնեղութիւնս և խորհեցաւ գնալ առ բարի և քաղցր թագաւորն Պարսից և ամենայն հաւատացելոցն Քրիստոսի, առ ի ծանուցանել նմա զայս ամենայն, և առեալ ընդ իւր նուէրս սուլտանին իբրև բիւրս ոսկւոյ և արծաթոյ և դիպակաց, և հանդերձ ազատօք և եպիսկոպոսօք և քահանայիւք առեալ վարդապետ զհետ իւր և գնաց ի Պարսիկս առ աստուածասէր սուլտանն։ Եւ տեսեալ սուլտանին զՏէր Բարսեղն յոյժ մեծարեաց զնա և կատարեաց զամենայն խնդրուածս նորա. և արարեալ զամենայն կամս Տէր Բարսեղին և ազատեաց զամենայն եկեղեցիս և զվանորայսն և զքահանայսն, և առեալ գիր ազատութեան, և հրովարտակօք և մեծարանօք արձակեաց զհայրապետն Հայոց։ Եւ ելեալ արքունական հրամանօք Տէր Բարսեղն գնաց մեծաւ ուրախութեամբ, և արք Փառաւորք ի սուլտանէն զհետ իւր» և եկեալ հասանէր ի Ջահան գաւառին, և յարեաւ ի վերայ Տեառն Թէոդորոսի, որ հրամանաւ Փիլառտոսին նստեալ էր կաթուղիկոս ի Հոնին. և Տէր Բարսեղն ընկենոյր յաթոռոյն զՏէր Թէոդորոսն և առեալ ի նմանէ զքօղն և զգաւազանն և զսուրբ Նշանն Տէր Պետրոսի. և արար միահեծան զհայրապետութիւնն իւր, և անտի եկն ի քաղաքն Ուռհա։ Եւ արդ այս ոչ է մեղադրելի գնալ հայրապետին առ այլազգի թագաւոր և առնել խաղաղութիւն սրբոյ Եկեղեցւոյ, զի յաղագս խաղաղութեան գնաց սուրբն Բարսեղ առ անօրէնն Յուլիանոս թագաւորն, և սուրբն Ներսէս առ ուրացողն Վաղէս թագաւորն Յունաց, և սուրբն Մարութա առ Յազկերտ Պարսից արքայն, և վարդապետն Նանան առ թագաւորն Քաղդէացւոց, և Քրիստոս եկեալ առ հրէական ազգն։ <milestone unit="section" n="540"/>Իսկ յորժամ եկն Տէր Բարսեղ յՈւռհա, փոխեալ էր թուկանութիւնն Հայոց ՇԽ. և գնացեալ Տէր Բարսեղ հասանէր մինչև ի մեծն Կեսարիա Գամրաց և դառնայր յԱնտիոք, և լինէր ուրախութիւն մեծ ամենայն աշխարհի որք տեսանէին զնա. և գայր դարձեալ յՈւռհա։ </p>
            <p>Յայսմ ամի շարժ եղև ընդ ամենայն երկիր յամսեանն սեպտեմբերի, և սաստկապէս երերելով դողայր ամենայն արարածք հանդերձ ամենայն արարածօքս որ ի ներքոյ երկնից, և լինէր կործանումն մեծ ի քաղաքն Անտիոք և բազում աշտարակք հիմն ի վեր տապալեցան, և անկաւ մեծ մասն պարսպին Անտիոքայ, և բազում արք և կանայք մեռան ի ներքոյ բնակութեան իւրեանց։ </p>
            <milestone unit="section" n="541"/><p>Դարձեալ ի թուականութեանս Հայոց ՇԽԱ անկաւ մահ սաստիկ ընդ ամենայն արարածս, որ և ի բազմութենէ մեռելոցն ոչ կարէին ժամանել քահանայքն թաղել զմեռեալսն, և առհասարակ յամենայն տունս ձայն լալոյ և ողբումն արտասուաց ելանէր, և այնչափ սաստկացաւ մահն, որ բազումք ի յահէ մահուն երերալով դողային առաւել քան զմեռեալսն, և անթիւ կոտորած եղև աշխարհի ի մեռեալ անձանցն։ </p>
            <p>Յայսմ ամի Վարագայ սուրբ Նշանն և պատկեր սրբոյ Աստուածածնին բերաւ ի քաղաքն Ուռհա, և եղև ուրախութիւն մեծ տանն Աբգարու. և դղրդեալ միահամուռ ամենայն քաղաքն ելեալք մեծաւ ուրախութեամբ ընդ յառաջ նորա և ածին զնա ի քաղաքն մեծաւ հանդիսիւք։ Յայնժամ իշխան աշխարհին Ուռհայոյ արար պատեհութիւն որք եկին զհետ սըրբոյ եպիսկոպոսին Տէր Պօղոսին և այլոց հարանցն, և եդեալ զսուրբ Նշանն ի յեկեղեցին հանդերձ փառաւորութեամբ, և զկնի ամաց ինչ յափշտակեաց և խլեաց ի նոցանէ զսուրբսն անիրաւաբար։ </p>
            <p>Յայսմ ամի զօրաժողով արար Պուզանն զամենայն զօրսն Պարսից և առեալ զհետ իւր զմեծ ամիրայքն և զտէրն Անտիոքայ և զՀալպայ զԱղսիանն և զԱղսնգոյրն, և անթիւ զօրականօք խաղայր գնայր յաշխարհն Հոռոմոց, և իջեալ ի վերայ հռչակաւոր քաղաքին, որ կոչի Նիկիա, և սնոտի խորհրդովք, խելագարեալ խորհէր անցանել առնուլ զքաղաքն Կոստանդնուպօլիս, զայն որ վերին պահպանութեամբ ամրացեալ կայ, և մոլորական բնութեամբ միտ եղեալ առնուլ զանմբռնելի քաղաքն, և կացեալ անդ զաւուրս ինչ, և ոչ կայր կարողութիւն առնել ինչ։ </p>
            <p>Եւ յայսմ ամի մեռանէր մեծն և աշխարհակալ սուլտանն Մելեքշահն, որ էր հայր և ծնող ամենայն տիեզերաց, այր բարի և ողորմած և քաղցր ի վերայ ամենայն աշխարհի, սա մեռանէր ի քաղաքն Բաղդատ դաւով նենգութեամբ ի կնոջէ իւրմէ որ էր դուստր սուլտանին Սմրղնդոյ. սորա դեղ մահու արբուցեալ բարի անձին և լուծանէր զամենամեծ թագաւորն ի կենաց, և եղև սուգ մեծ և սաստիկ ի վերայ ամենայն տիեզերաց։ Եւ լուեալ Պուզանն զմահ սուլտանին դարձաւ ի քաղաքն Ուռհա, և Աղսիանն գնաց յԱնտիոք, և Աղսնգոյրն գնաց ի Հալապ քաղաք: Եւ էր Տէր Բարսեղ ի քաղաքն Ուռհա. և իբրև զփախստական անկանէր ի քաղաքն Անի և նստաւ յաթոռ իւր։ </p>
            <p>Եւ ահա յայսմ աւուր եղև սաստիկ կոտորած և արիւնհեղութիւն ի տանն Հայոց, քանզի յարձակումն արարին զօրքն Թուրքաց և բազմաց խաւար ածին. մեռաւ սուլտանն, և ազգն Թուրքաց զբազումս գերեցին. և տարան զսուլտանն և թաղեցին ի Մարանդ քաղաքի մօտ ի գերեզման հօրն իւրոյ Աբասլանայ. և մնաց իւր երկու որդի աւագն կոչեցաւ Պարկիարուխ, որ էր ծնեալ ի դստերէն Ակութին մեծ ամիրային որ էր ազգական Աբասլանայ, իսկ միւս որդւոյն կոչէին Սափար, որ էր ի դստերէն Սմրղնդոյ սուլտանին, որ նստէր յՕզկան քաղաքի և Խզնէ։ Եւ դնեն զաւագ որդին զՊարկիարուխն յաթոռ հօր իւրոյ Մելեք-շահին և կացուցանեն զնա սուլտան ամենայն Պարսից, և զամիր Իսմայիլն զորդին Ակութին զքեռին իւր դնեն իւր երեսաց փոխան ի վերայ ամենայն աշխարհին Պարսից, զի էր այր բարի և յոյժ ողորմած և շինող աշխարհի, այս Իսմայիլս տիրեալ էր իբրև զթագաւոր ի վերայ ամենայն աշխարհին Հայոց, և սա արար զսկիզբն շինման ամենայն աշխարհին Հայոց և զամենայն վանորայսն ազատ պահէր ի չարեացն Պարսից։ </p>
            <milestone unit="section" n="542"/><p>Դարձեալ ի թուականութեանն Հայոց ՇԽԲ մեռանէր Տէր Պօղոսն, այն որ Փիլառտոսն նստոյց յաթոռ կաթուղիկոսութեանն Հայոց ի Մարաշ քաղաքի, սա եկեալ զկնի սրբոյ նշանին Քրիստոսի և մեռանէր յայսմ ամի յՈւռհա քաղաքի և թաղեցաւ մեծաւ հանդիսիւ ի դուռն սուրբ եկեղեցւոյն մերձ ի գերեզման վարդապետին։ </p>
            <p>Դարձեալ յայսմ ամի մեռանէր վարդապետն Հայոց Գէորգ որ կոչեցաւ Ուռճեցի, որ էր լուսաւորիչ տանս Հայոց և աղբիւր մշտնջենաբուղխ վտակաց և լեզու հրեղէն հրովն ներկեալ. սա ուսմամբ և աստուածային շնորհօքն էր հաւասարեալ գիտութեամբն իւրով առաջին աստուածախօս սուրբ վարդապետացն Յունաց Գրիգորի Աստուածաբանի ասեմ և Յովհաննու Ոսկեբերանի, Բարսղի և այլ նմանեաց նոցա. սա սքանչելի վարուք կատարեաց զընթացս իւր, և էր ամաց հարիլրից, և թաղեցաւ ի մեծ անապատն Կարմնջաձոր, մօտ ի գերեզմանն Սամուէլի վարդապետին և Խաչկայ որ էր երաժիշտ ի վերայ ձայնաւոր եղանակաց, և եղև սուգ ի վերայ ամենայն երկիւղածացն Աստուծոյ, զի զրկեալ եղեն յայնպիսի լուսաւոր վարդապետէն։ </p>
            <p>Յայսմ ամի զօրաժողով արար սուլտանն Տմշգայ որ ասի Դդուշ որդի Աբասլանայ և եղբայր Մելեք-շահին. և սա բազում զօրօք կամեցաւ ելանել ի յաշխարհն Պարսից ի յառնուլ զաթոռ թագաւորութեանն եղբօր իւրոյ Մելեք-շահին և եկեալ յԱնտիոք քաղաք, և ելեալ ամիրայն յերկրպագութիւն սուլտանին, և անտի գայր անցանէր ի Հալպ, և ամիրայն Աղսնգոյրն ելանէր յերկրպագութիւն նմա, և անթիւ զօրօք խաղայր և երթայր յաշխարհ Պարսից։ </p>
            <p>Յայսմ ամի եղև ժողով բազմութեամբ տանն Արապկաց անթիւ զօրաց իբրև չորս հարիւր հազարաց, և ամենայն Բաբելոն գային ի Մօսլ գաւառ, և էր թագաւոր զօրաց Արապկացն Աբրէհիմն որդին Կուրիշայ և եղբայրն Շէրէֆն-տօլայ։ Յայնժամ սուլտանն Դդուշն հասանկէր ի քաղաքն, որ կոչի նսեպի, և մեծաւ պատերազմաւ էառ զքաղաքն Մծբին, որ է Նսեպին, և արար աւար զամենայն քաղաքն։ Իսկ զօրքն Հայոց, որ էին զհետ սուլտանին, արարին կոտորածս զՏաճիկն իբրև բիւր մի։ Եւ բանակն Արապկաց գայր խաղայր հասանէր ի սահմանն Մծբնայ և իջեալ ի տեղին, որ կոչի Հերմէզ. և յայնժամ առաքեաց սուլտանն յՈւռհա և մեծաւ երդմամբ բերեալ առ ինքն զամիրայն զՊուզանն բազում զօրօք, և յարուցեալ գնաց ի պատերազմ ի վերայ թագաւորին Տաճկաց։ Եւ հանդիպեալ միմեանց երկուց թագաւորացն ի դաշտին Մծբընայ և արարին բազում կոտորածս, և սաստիկ պատերազմաւ դարձոյց սուլտանն զզօրսն Արապկաց և արար փախստականս, և սրով յարձակեցաւ զհետ նոցա և կալաւ զԱբրէհիմն զթագաւորն Արապկաց, որ նետով հարեալ էին զնա ի գլուխն և պատառեալ էին զպողովատ սաղաւարտն նորա, և անցեալ էր նետին զթափուր և մեռաւ իսկ և արարին աւար զկանայս և զորդիսն նոցա և զհօտսն և զամենայն բազմութիւն երիվարացն նոցա։ Եւ մեծաւ յաղթութեամբ գնայր խաղալով սուլտանն Դդուշն յաշխարհն Պարսից, և թանձրացաւ բազմութիւն բանակի նորա և ելից զդաշտս և զբլուրս արևելից։ Եւ լուեալ զայս ամենայն սուլտանն Պարսկաց Պարկիարուխն եղբօրորդին Դդուշին և յարուցեալ բազում զօրօք գայր ի պատերազմ ընդդէմ հօրեղբօր իւրոյ անթիւ բազմութեամբ։ Եւ լուեալ Դդուշն զգալն Պարկիարուխին պատրաստեցաւ գնալ ընդդէմ նորա, յայնժամ Պուզանն և Խնկուրն իւրեանց զօրօքն ի գիշերի ապստամբեցին ի Դդուշէն և գնացին առ Պարկիարուխն։ Եւ լուեալ Դդուշն զնենգութիւն նոցա ոչ համարձակեցաւ ելանել ի պատերազմ, այլ դարձաւ և գնաց յաշխարհն իւր և մտաւ ի քաղաքն իւր Դըմիշկ. և գնաց ի Տրապօլիս և հալանեցոյց զնա և զամենայն քաղաքսն ծովեզերաց և կացեալ յայնմ աշխարհին զամիսս վեց։ </p>
            <milestone unit="section" n="543"/><p>Իսկ ի թուականութեանն Հայոց ՇԽԳ աջողեալ լինէր թագաւորութիւնն Պարկիարուխին, և կացուցանէր ի վերայ զօրացն Պարսից ասպարապետ զմեծագահ և զՓառաւոր ամիրայն զԻսմայիլն զորդի Ակութին զեղբայր մօր իւրոյ, վասն զի սա տիրեալ էր ամենայն աշխարհին Հայոց։ Եւ էր սա յամենայն կողմանց քաղցր և ողորմած և բարի և խնամակալ և մարդասէր և խաղաղաբար և շինող ամենայն աշխարհին Հայոց, զարդարիչ վանորէից և մխիթարիչ կրօնաւորաց, և ազատ պահէր զհաւատացեալսն յամենայն չարեացն Պարսից, և ամենայն ոք տիրեալ էր հայրենեաց իւրոց յաւուրս նորա, և ի ժամանակս նորա կայր ուրախութեամբ լցեալ ամենայն Հայքն։ Արդ զսա կացուցանէր Պարկիարուխն տէր դրուց աշխարհին, և ինքն նստէր յաթոռ թագաւորութեանն իւրոյ խաղաղութեամբ։ Եւ ահա գայր մեծ ամիրայն Իսմայիլն և բազում զօրօք շրջէր ընդ աշխարհն Պարսից, և եղեն Պուզանն և Աղսնգոյրն զհետ նորա, և եկեալ ի տեղին որ կոչի Ջաղցաձոր, յաշխարհն Պարսից և Պուզանն և Աղսնգոյրն սկսան գործել մեծ ամիրային Իսմայիլի զնենգութիւն։ Եւ յաւուր միում ելեալ ի բանակէն երեքն և տարեալ զնա ի զատ ի զօրացն վասն զրուցու պատճառանաց և յարձակեցան ի վերայ Իսմայիլին և ընկեցին զնա ի ձիոյն և ձգեցին լար ի պարանոցն նորա և խեղդեցին զբարի թագաւորն, և ինքեանք փախստականք լինէին ի սուլտանէն ի Պարկիարուխէն և գնացին յիւրաքանչիւր քաղաք Պուզանն ի յՈւռհա և Աղսնգոյրն ի Հալպ։ Եւ լուեալ սուլտանն զմեծին Իսմայիլին զմահն և սաստկապէս ապաշաւէր։ </p>
            <p>Դարձեալ յայսմ ամի գայր խաղայր բազում զօրօք սուլտանն Դըդուշն և անթիւ բազմութեամբ գայր ի վերայ Հալպայ, և Աղսնգոյրն և Պուզանն արարին ժողովս և գնացին ընդդէմ սուլտանին ի պատերազմ, և յաղթեաց սուլտանն զօրացն Աղսնգուրին և Պուզանին և արար զնոսա փախստականս։ Եւ յայնմ աւուր սպանաւ Աղսնգոյրն և Պուզանն, և առաւ Հալպ, և զգլուխն մեծ ամիրային Պուզանի ի ձող ցցեալ բերէին ի յուռհա, և առաւ քաղաքն Ուռհա, և տիրեաց Դդուշն ամենայն գաւառաց նոցա, և գայր սուլտանն յՈւռհա և կացուցանէր քաղաքապետս զիշխանն Հոռոմոց զԹորոս որ ասէին Հեթմայ որդի, և ինքն սուլտանն գնաց ի Պարսիկս առ ի պատերազմել ընդ Պարկիարուխն։ Եւ զօրապետ զօրացն Դդուշին, որ ասի Աղուսիան տէրն Անտիոքայ, բազում զօրօք իջաւ ի վերայ անուանի բերդին, որ կոչի Զարինակ, ի յաշխարհին Հայոց, և մեծաւ պատերազմաւ էառ զնա, և արար անթիւ կոտորածս քրիս տոնէից։ Եւ յայսմ ժամու հասանէր թուղթ առ սուլտանն ի կնոջէ եղբօր իւրոյ, զի գնասցէ շուտով, զի արասցէ զնա իւր այր, և ի լսել զայս սուլտանին հասանէր ի Պարսիկս և իջեալ ի դաշտն Ասպահանայ, և Պարկիարուխն աղաչանս առաքէր առ Դդուշն, «Տուր, ասէ, ինձ զքաղաքն Ասպահան, և ամենայն արարածք քեզ եղիցի»։ Եւ նա ոչ լսէր աղաչանաց նորա, յայնժամ յարձակեցան երկոքեանն ընդ միմեանս ի պատերազմ անթիւ և անհամար բազմութեամբ երկոցունց կողմանցն, և եղև յորժամ հանին յերևան զնշանակն Մելեք–շահին և տեսին զօր Պարսից, յայնժամ մեծ մասն զօրացն անցանէին ի Պարկիարուխին դեհն, և եղև սաստիկ կոտորած։ Իսկ անօրէն Աղուսիանն բազում զօրօք ի քմին կայր և առանց պատերազմի փախեաւ, և տեսեալ զայս ամենայն զօրքն Դդուշինճ փախեան առհասարակ։ Եւ էր օրն այն օր մեծ ի վերայ զօրացն Պարսից, վասն զի բիւրք և հազարք ի փախուստ լինէին ընդ ամենայն երեսս երկրի, և յայնժամ ի մէջ առեալ զԴդուշն խոցեցին զձին նորա և ընկեցին զնա յերկիր, և կայր նստեալ ի մէջ զօրացն, և ոչ ոք իշխէր մերձենալ ի նա, վասն զի այր թագաւոր էր և էր եղբայր Մելեք-շահին։ Յայնժամ ամիրայ ոմն ի զօրաց Պարկիարուխին եկեալ սրով հատանէր զգլուխ նորա, և տարեալ թաղեցին զնա առ գերեզման հօր իւրոյ։ Յայնժամ Ռատուան որդի Դդուշին և Աղուսիանն և այլ ամենայն փախստականքն գային ի քաղաքն Ուռհա։ Եւ Թորոս կուրապաղատն, որ էր ի քաղաքն ուռհա, էր այր ճարտարասան և հնարաւոր յոյժ, արար ընդունելութիւն նոցա և կամէր ձեռբակալս առնել զնոսա, զի առցէ զկլայն քաղաքին Ուռհայոյ. և ոչ համարեցան, այլ իշխանքն պատեհ, գնացին խաղաղութեամբ ի քաղաքս իւրեանց։ Յայնժամ Թորոս կուրապաղատն բազում հնարիւք ջանայր տիրանալ քաղաքին և փրկել զհաւատացեալսն յայլազգեաց, և ընդ կլայէն սկիզբն արար շինել պարիսպս և զմէկ մասն քաղաքին ամրացոյց պարսպովն, վասն զի կլայն պարսպից ի դուրս էր. և կային ի նմա Թուրք պահապանք, կային ի նմա և գունդ մի ի Հայոց զօրացն, զորս կարգեալ էր զնոսա Դդուշն։ Յայնժամ տեսեալ ասպասալարն, որ կայր ի Մանիկայ կլայն, եթէ կուրապաղատն ամրացոյց զքաղաքն և կտրեաց զկլայն ի զատ քաղաքէն, գրեաց թուղթ և ազդ արար ամիրայն մօտաւոր ամիրայացն զոր արարն Թորոս կուրապաղատն, և ասաց թէ ի ծովու դրանէն մինչև ի սուրբ Թորոսն պարսպեաց զքաղաքն և կանգնեաց բուրգս քսան և հինգ և էառ զներքին կլայն և տիրեաց ամենայն քաղաքին Ուռհայոյ։ </p>
            <milestone unit="section" n="544"/><p>Իսկ ի թուականութեանն Հայոց ի յամի ՇԽԴ արար ժողով հեծելոց Սուգման որդի Արդուխին և ամիրայն Սամուսատայ Պալտուխն որդի Ամիրխազէ և յաւուրս հնձոցն գան ի վերայ Ուռհայոյ։ Եւ Թորոս կուրապաղատն տէրն Ուռհայոյ եղև լցեալ ամենայն իմաստութեամբ, և յամեն այն կողմանց սկսաւ ամ րացուցանել զքաղաքն, և կանգնեցին բաբանս և փիլիկպանս և յանխնայ ծեծէին զպարիսպ քաղաքին, և Թուրքն կացեալ աւուրս բազում անդադար պատերազմաւ և ոչինչ կարաց առնել քաղաքին, և կացեալ զաւուրս վաթսուն և հինգ և պատառեցին զպարիսպ քաղաքին յերկու տեղի և մտեալ պատերազմէին ի քաղաքն, և այնու ոչ կարացին յաղթել քաղաքին։ Եւ ի նոյն աւուրսն գայր սուլտանն Հալպայ, որ ասի Ռասուան որդին Դդուշին, և Աղուսիանն տէրն Անտիոքայ քառասուն հազարով իջանէր ի վերայ Ուռհայոյ։ Յայնժամ Սուգմանն և Պալտուխն փախեան ի սուլտանէն, և քաղաքացեացն տեսեալ զզօրսն զարհուրեցան յոյժ։ Իսկ կուրապաղատն Թորոս առիւծաբար քաշալերէր զամենայն քաղաքն Ուռհայոյ և անթիւ գանձս տայր ի պէտս քաղաքին, և զաւուրս բազումս արարին սաստիկ պատերազմս ի վերայ քաղաքին, և օգնութեամբն Աստուծոյ ոչինչ կարացին առնել, քանզի ամենայն քաղաքացիքն սիրտս առիւծու առին և կացին ընդդէմ այլազգեացն, և ի վերայ սաստիկ պատերազմացն անճարեալ զօրք այլազգեաց գնացին ամօթով։ Եւ յայնժամ ոմն ի զօրաց սուլտանին, որում անուն ասէին Մխիթար, և էր այր քրիստոնեայ, խորհուրդ արարեալ ընդ արսն իւր զի տացէ զկլայն ի Թորոս կուրապաղատն։ Եւ յայնժամ Մխիթար պատրիկն երեսուն արամբ ի գիշերի արար հնարս և տայր զաւագ կլայն Մանիակայ ի ձեռս Թորոսի կուրապաղատին, և եղև խաղաղութիւն քաղաքին Ուռհայոյ։ Յայնժամ զօրս առաքեաց Թորոս ի բերդն Ուռհայոյ որ կոչի Թրսիճ, զի արասցէ զերկիրն իւր հնազանդ, և հասեալ Պալտուխ ամիրայն Սամուսատայ, և ամենայն զօրք գաւառին ընդ նմա, և արարին պատերազմ ի սահմանս բերդին Թրսիճայ, և եղեն փախստական, զօրքն Ուռհայոյ, և հասեալ նոցա ի գիւղն, որ կոչի Անդռանոսի և կոտորեցին անդ արս հարիւր և յիսուն, և զայլսն արարին ձերբակալս։ </p>
            <p>Յայսմ ամի բերաւ Ալփիրակ սուլտանն յՈւռհա հրամանաւ Թորոսի, որ էր յազգէ Դդլմշոյ, և տայր Թորոս զՈւռհա ի ձեռս նորա, վասն զի առցէ վրէժս ի թշնամեաց իւրոց։ Իսկ Ալփիրակ խորհեցաւ սպանանել զնա և առնել ալափ զամենայն քաղաքն, և գիտացեալ կուրապաղատն Թորոս զայս ամենայն զնենգութիւնս, արբուցանէր նմա դեղ մահու և շուտով առաքեաց զնա ի բաղանիսն, և նոյն ժամայն սատակեալ եղև. և լուեալ զայս ամենայն զօրքն նորա փախեան։ Եւ դարձեալ կուրապաղատն Թորոս տիրանայր Ուռհայոյ։ Եւ եղև իշխանութիւն Ալփիրակայ, զոր եկաց ի յՈւռհա զաւուրս երեսուն և երեք։ </p>
            <p>Յայսմ ամի մեռաւ մեծ երաժիշտն և սիւնն սրբոյ Եկեղեցւոյ Տէր Թէոդորոս կաթուղիկոսն Հայոց և թաղեցաւ ի Հոնին մօտ ի Տէր Սարգիսն։ </p>
            <milestone unit="section" n="545"/><p>Դարձեալ ի թուականութեանն Հայոց ՇԽԵ զօրաժողով արար սուլտանն արևմտից, որ ասի Խլիճ-Ասլան, որդի Սուլիմանայ որդւոյ Դդլմըշոյ, և գայր անթիւ բազմութեամբ ի վերայ Մելտենւոյ քաղաքին, և ելից զամենայն դաշտսն և յարուցանէր սաստիկ պատերազմ ի վերայ քաղաքին Մելտենւոյ և եդեալ բաբանս նեղէր զքաղաքն։ Իսկ իշխան քաղաքին, որ ասէին Խօրիլ, որ էր աներ Թորոսին կուրապաղատին Ուռհայոյ, սա ամենայն քաջութեամբ կացեալ ընդդէմ սուլտանին և յամենայն կողմանց ամրացուցանէր զքաղաքն։ Եւ կացեալ անդ սուլտանն զաւուրս բազումս ոչինչ կարաց առնել, դարձաւ ամօթով և գնաց յաշխարհն իւր։ </p>
            <p>Յայսմ ժամանակի կատարեցաւ մարգարէութիւն սրբոյն Ներսեսի Հայոց կաթուղիկոսիս, զորս վասն Հռոմայեցւոց ելիցն խօսեցաւ ընդ նախարարս և ընդ իշխանս Հայոց, և զոր նա յառաջ խօսեցաւ, ահա յայսմ ժամանակիս տեսաք աչօք մերովք, զայն որ ի ժամ մահուան մարգարէացաւ սուրբ և սքանչելի այրն Աստուծոյ Մեծն Ներսէս, և այս էր մարգարէութիւն սրբոյն Դանիէլի զոր տեսանէր ի Բաբելոն զկերպարանս զայլակերպ գազանին, և յայտնապէս տեսեալ և ցուցեալ էր ասելով զուտելն և զմանտրելն և զառ ոտս հարկանել զմնացեալսն։ </p>
            <p>Իսկ ի ժամանակիս եղև ելն Հռոմայեցւոց, և բացաւ դուռն լատինացւոց ազգին, վասն զի սոքօք կամեցաւ Տէր պատերազմել ընդ տունն Պարսից։ Եւ դարձեալ եղև Տէր ի բարկութենէ իւրմէ, ըստ բանի Դաւթի մարգարէին, ըստ այնմ զոր ասաց եթէ «Զարթիր, ընդէր ննջես, Տէր, արի և մի մերժեր զմեզ իսպառ», և թէ «Զարթեաւ որպէս ի քնոյ Տէր, որպէս հզօր, զի թափէ զգինի, եհար յետս զթշնամիս և նախատինս յափտենից արար զնոսա»։ Եւ ահա յայսմ ամի շարժեալ եղև ամենայն Իտալիա և Ապանիա մինչև յԱփրիկէ և խորին ազգն Փռանգաց և գրոհեա անթիւ և ահագին բազմութեամբ և անհամար դասապետութեամբ, որպէս զմարախ որ ոչ թուի, և կամ որպէս զաւազ ծովու որ ոչ քննի մտաց, և ահաւոր մեծութեամբ և բարձրագահ իշխանութեամբ ելեալ գային իշխանք ազգին Փռանգաց. և իւրաքանչիւր զօրօքն գային յօգնութիւն քրիստոնէից և առ ի փրկել յայլազգեաց զսուրբ քաղաքն Երուսաղէմ և ազատել ի Տաճկաց զսուրբ գերեզմանն աստուածընկալ, արք փառաւորք և թագաւորազունք, հաւատով և ամենայն աստուածպաշտութեամբ զարդարեալք և էին սնեալք ի գործս բարութեան, որոց էին անուանքն այսոքիկ, Կոնդոփրէ, այր հզօր, որ էր յազգէ թագաւորացն Հռոմայեցւոց, և նորին եղբայրն Պաղտինն։ Այս Կոնդոփրէ էր, որ ունէր զթուրն և զթագն ի հետ իւր Վեսպիանոսի թագաւորին, որ կոտորեաց զԵրուսաղէմ, էր և մեծ կոմսն, որ ասէին Պեմունդ, և Տանգրի քուրորդի նորա, և կոմսն որ ասի Զնճիլ, այր ահարկու և փառաւոր, և Ռոպերդն նորմնդաց կոմսն, և միւս այլ Պաղտինն, գայր և յետոյ կոմսն որ ասի ճօսլին, այր հզօր և քաշ։ Արդ այսքան արք հզօրք և պատերազմողք գային սոքա ահագին բազմութեամբ, որպէս զաստեղս երկնից, գային և զհետ սոցա բազում եպիսկոպոսունք, քահանայք և սարկաւագունք և մեծաւ աշխատութեամբ ճանապարհորդեալ ընդ հեռաձիգ աշխարհն Հռոմայեցւոց և չարաչար նեղութեամբ անցանէին ընդ աշխարհն Աւնգռաց ընդ նեղ և ընդ դժուար կապանս լերանց նոցա և ժամանեալ հասանէին ի սահմանս Բուլղարաց, որ էր ընդ իշխանութեամբ Ալէքսին Յունաց թագաւորին, և այսպիսի ճանապարհորդութեամբ հասանէին ի մեծն Կոստանդնուպօլիս։ </p>
            <p>Եւ լուեալ զգալն նոցա թագաւորն Ալէքսն առաքէր զօրս ընդդէմ նոցա ի պատերազմ, և եղև ահագին կոտորած յերկոցունց կողմանցն, և արար փախստական Փռանգն զզօրսն Յունաց, և յայնմ աւուր եղև բազում արեանց հեղումն։ Եւ այսպիսի օրինակաւ ընդ որ անցանէին գային ամենայն աշխարհք ի վերայ նոցա պատերազմ և նեղէին զնոսա բազում չարչարանօք։ Եւ լուեալ զայս ամենայն թագաւորն Ալէքսն, վերացոյց զսուրն և ոչ ետ այլ պատերազմ ընդ նոսա։ Եւ ամենայն բանակն առհասարակ եկեալ իջաւ ի դուռն Կոստանդնուպօլսի և խնդրէին անցանել ընդ ծովն Ովկիանոս, և թագաւորն Ալէքս արար սէր և միա բանութիւն ընդ ամենայն իշխանսն Փռանգաց և տարաւ զնոսա ի սուրբն Սոփի և ետ նոցա բազում տուրս ոսկւոյ և արծաթոյ, և նոքա երդուան նմա, զի զամենայն գաւառսն, որ յառաջ լեալ էր Հոռոմոց, թափեն ի Պարսից և տան զայն թագաւորին Ալէքսին, և աշխարհն Պարսից և Արապկաց եղիցին ազգին Փռանգաց. և այսպիսի դաւանութեամբս խաչով և աւետարանով կապեցին զերդումնն անլուծանելի կապանօք։ Եւ առեալ զօրս և իշխանս ի թագաւորէն և նաւէին ընդ մեծն յՈվկիանոս և հասեալ բազութեամբ բանակաւն ի քաղաքն, որ կոչի նիկիա, մօտ ի ծովն յՈվկիանէ։ </p>
            <p>Եւ ամենայն զօրքն Պարսից ժողովեցան ի վերայ զօրացն Փռանգաց, որ բանակեալ էին ի սահմանս յայն, և արարին պատերազմ ընդ զօրսն Փռանգաց. և յայնժամ զօրք Փռանգաց յաղթեցին զօրացն Պարսից և արարին զնոսա փախստականս և յարձակեցան սրով զհետ նոցա և արեամբ լցին զերկիրն, և պատերազմեալ ի վերայ քաղաքին նիկիա և սրով առին զքաղաքն և կոտորեցին զամենայն անհաւատսն։ Եւ յայնժամ գնացին ճիչկան առ սուլտանն Խլիճ-Ասլան, յորժամ պատերազմէր ի վերայ քաղաքին Մելտենւոյ, և զայս ամենայն ազդ արարին նմա։ Եւ նորա արարեալ ժողովս անթիւ բազմութեամբ և գայր ի վերայ Փռանգ զօրացն ի գաւառին Նիկիա. և արարին սաստիկ պատերազմ յերկոցունց կողմանցն և յանխնայ քաջապէս յարձակեցան ի վերայ միմեանց և գազանաբար բախէին զճակատ պատերազմացն, և ի փայլատակմանէ սաղաւարտացն և ի շաչել զրեհացն և ի ճայթմանէ աղեղանցն եղեն գումարեալք ամենայն բազմութիւնք զօրացն այլազգեացն, վասն զի ի սաստկութենէ ձայնիցն դողայր երկիրն և ի շաչել նետիցն երիվարքն սարսէին. իսկ որ արիականքն և որ ընտիրքն էին, քաջքն ընդ քաջքն ելանէին և որպէս զկորիւնս առիւծուց յանխնայ կոփէին զմիմեանս։ Եւ էր օրն այն օր մեծ և ահագին յառաջին պատերազմին, վասն զի վաթսուն բիւրով պատերազմէր սուլտանն ընդ ազգն Փռանգաց. և ի վերայ այսքան պատերազմաց յաղթեաց զօրքն Փռանգաց զօրացն Պարսից և արարին զնոսա փախստականս ահագին և սաստիկ կոտորածով, որ և ծածկեալ եղև դաշտն դիակամբք մեռելօք, և առին բիւրս բիւրուց աւար և գերութիւն, և թիւ ոչ գոյր ոսկւոյ և արծաթոյ, զոր առին ի Պարսից։ Եւ զկնի երից աւուրց դարձեալ սուլտանն արար երկրորդ ժողով և ահագին բազմութեամբ գայր ի վերայ Փռանգ զօրացն, և արարին պատերազմ ահաւոր և սաստիկ քան զառաջինն. և զօրքն Փռանգաց զնոյն բարկութիւն արկանէին ի վերայ զօրացն Պարսից, և սաստիկ կոտորածով և գերութեամբ եհան զնոսա յայնմ աշխարհէն. և ետուն զօրքն Փռանգաց զնիկիա ի ձեռս Հոռոմոց թագաւոր Ալէքսին։ </p>
            <milestone unit="section" n="546"/><p>Դարձեալ ի թուականութեանս Հայոց ՇԽԶ և ի յաւուրս հայրապետացն Հայոց Տէր Վահրամայ և Տէր Բարսղի, և ի թագաւորութեանն Յունաց Ալէքսին Հոռոմոց արքային, շարժեալ եղև բանակն Հռոմայեցւոց. և անհամար բազմութեամբ իբրև զբիւրս յիսուն։ Զայս թղթով ազդ արարեալ իշխանին Ուռհայոյ Թորոսի և մեծ իշխանին Հայոց Կոստանդին որդին Ռուբենայ, որ ունէր զՏօրոս լեառն ի յաշխարհին Կոպիտառայի ի Մարապա, որ և բազում գաւառաց տիրեալ էր, և ի զօրացն Գագկայ էր։ Եւ զօրքն Փռանգաց մեծութեամբ բազմութեամբ ճանապարհ արարեալ ընդ աշխարհն Բիւթանացւոց և ընդարձակ բանակաւ անցանէր ընդ սահմանս Գամրաց և հասանէին ի դժուար վայրս լերանց Տօրոսի, և խաղացեալ էանց բազմութիւն բանակին և ընդ նեղ կապանս նորա գնալով ընդ Կիլիկիա. և էանց ընդ Տրովադա, որ է Անաւարզա, և հասանէր ի քաղաքն Անտիոք։ Եւ ահագին զօրութեամբ բանակեալ ի վերայ նորա և լցեալ զլայնատարած դաշտն նորա և արգելեաց ի քաղաքն զզօրապետն Պարսից հանդերձ զօրօքն իւրովք զԱղուսիանն և սաստիկ պատերազմաւ պաշարեաց զքաղաքն զամիսս տասն։ Եւ լուեալ զայս ամենայն շրջակայ աշխարհն Պարսից և մեծաւ հանդիսիւք գային պատերազմաւ ի վերայ Փռանգ զօրացն, իսկ նոքա ամօթով դարձուցանէին զամենայն թշնամիսն իւրեանց։ Եւ յայսմ աւուրքս եղև ժողով այլազգեացն, Դմիշգ և ամենայն Ափրիկեցիքն հանդերձ ամենայն ծովեզերօքն յԵրուսաղէմ և յամենայն սահմանակիցք Մսրայ, Հալպ և Հէմս, մինչև ի մեծ գետն Եփրատ և խաղային անթիւ և անհամար բազմութեամբ ի վերայ զօրացն Փռանգին։ Եւ յորժամ լուան զգալն այլազգեացն վառեցին զզօրս իւրեանց և ելան ընդդէմ նոցա։ Եւ Պեմունդն էր այր քաջ և պատերազմող, և Սնճիլն, և իբրև զառիւծ յարձակեցան տասն հազարով ի վերայ տասն բիւրուց ի սահմանս Անտիոքայ և ահագին յաղթութեամբ դարձուցին ի փախուստ և արարին սաստիկ կոտորածս զզօրսն Պարսից։ </p>
            <p>Դարձեալ ամիրայն Սուքման որդին Արդուխին, այր քաշ և պատերազմող, և տէրն Դմշկայ, որք էին ամիրայք մեծամեծք և փառաւորք, արարին ժողովս Թուրք զօրացն Մուսլ և ամենայն աշխարհն Բաբելացւոցն իբրև բիւրս երիս և գային ի վերայ Փռանգ բանակին։ Յայնժամ մեծ տուկն Կոնդոփրէ ևթն հազարով գնացին ընդդէմ այլազգեացն ի սահմանս Հալպայ և արարին սաստիկ պատերազմ։ Իսկ ամիրայն Դմշկայ, որ ասի Տուղտիկին, ի դիմի հարաւ Կոնդոփրէի առն քաջի և թռոյց զնա ի ձիոյն, բայց զզգեստն երկաթեղէն ոչ կարաց պատառեի և գնաց անվնաս։ Եւ յայնժամ զզօրսն այլազգեացն դարձուցին ի փախուստ և զհետ մտեալ զօրացն Փռանգաց և սուր ի գործ արկեալ արարին զայլազգիսն փախստականս և դարձան մեծաւ յաղթութեամբ ի բանակն իւրեանց։ Իսկ ի բազմութենէ զօրացն վտանգ հասանէր զօրացն ի հացէ և նեղէին ի կերակրոց, և յայնժամ իշխանքն, որ կային բնակեալ ի Տօրոս լեառն, Կոստանդին որդին Ռուբինայ, և երկրորդ իշխանն Բազունի, և երրորդ իշխանն Օշինն, սոքա զամենայն կարիս կերակրոյ առաքէին առ զօրապետն Փռանգաց, նոյնպէս և վանորայքն Սև լերինն կերակրօք օգնէին նոցա, և ամենայն ազգք հաւատացելոցն բարեկա մութիւն ցուցանէին առ նոսա։ Եւ յայնժամ առ ի չգոյէ կերակրոյ մահ և ցաւ անկաւ ի բանակն Փռանգաց, որ ի հինգ մասէն մի մասն պակասեալ լինէր և այլն ամենայն կային մեծաւ պանդխտութեամբ, բայց ողորմութիւնն Աստուծոյ ոչ ի բացեայ թողոյր զնոսա, այլ հովուէր հայրախնամ սիրով որպէս զբանակն որդւոցն Եսրայէլի յանապատին։ </p>
            <p>Յայսմ ամի ելանէր աստղ մի գիսաւոր յարևմուտս կոյս ի յարեգի ամիս, և ագին նորա նուազ ցուցանէր զլոյսն իւր, և կացեալ նորա զաւուրս տասն և հինգ և լինէր աներևոյթ տեսողացն։ </p>
            <milestone unit="section" n="546cutoff"/><p>Յայսմ ամի լինէր նշան ահաւոր և զարմանալի յերկինս ի կողմն հիւսիսոյ, որ ոչ ոք ետես այնպիսի սքանչելի նշան, ի յամսեանն մարերի բորբոքեցաւ երեսք երկնից ի բոց հրոյ և կարմրացաւ սաստկապէս ի պարզոյ և բլուր բլուր կապեցաւ երկինքն և բորբոքեալ լինէր ի գոյնս, և սահեալ ելանէր դիմօք յարևելս և դիղացեալ եղև մասն մասն և ծածկեաց զմեծ մասն երկնից, և գունովն յոյժ կարմիր և զարմանալի, և հասանէր ի կամարն երկնից։ Եւ ծանուցեալ զայս իմաստնոց և հանճարեղացն և ասէին, թէ այս նշան է արեան հեղութեան, որ և եղև այնպիսի չար կոտորածք և արհաւիրք, զոր զսակաւն գրեցաք յայս մատենագրութիւնս։ </p>
            <milestone unit="section" n="547"/><p>Եւ եղև այս ինչ ի թուականութեանս Հայոց ՇԽԷ եկեալ կոմս մի անուն Պաղտին և հարիւր ձիաւորով էառ զքաղաքն, որ կոչի Թլպաշար։ Եւ լուեալ զայս իշխանն Հոռոմոց Թորոս, որ էր ի քաղաքն Ուռհա, և լցեալ եղև մեծաւ ուրախութեամբ և առաքեաց առ կոմսն Փռանգաց ի Թլպաշար և կոչէր զնա առ ինքն յօգնութիւն իւր ընդղէմ թշնամեաց իւրոց, վասն նեղութեանցն, որ ունէր ի մօտաւոր ամիրայացն։ Եւ եկեալ կոմսն Պաղտին ի յՈւռհա վաթսուն ձիաւորով, և ելին բազմութիւն քաղաքին բնդղէմ նորա և մեծաւ ուրախութեամբ արկանէին զնա ի քաղաքն, և եղև ուրախութիւն ամենայն հաւատացելոց, և արար կուրապաղատն Թորոս բազում սէր և տուրս կոմսին և հաստատեաց միաբանութիւն ընդ նմա։ Եւ եկեալ իշխանն Հայոց ի Կառկռայ, որ ասի Կոստանդին, և զկնի սակաւ աւուրց հանէ զնոսա կուրապաղատն ի պատերազմ ի վերայ Սամուսատայ ի վերայ Պալտուխ ամիրային, և զօրք քաղաքին զհետ Փռանգին և ամենայն զօրք գաւառին հետևակք, և գնացին ի Սամուսատ բազում զօրօք և արարին ալափ զդրուց շէնն, և Թուրքն ոչ համարձակեցաւ ելանել ի պատերազմ։ Յայնժամ միաբան յալափ մտեալ ամենայն զօրք քրիստոնէիցն, և տեսեալ զօրացն Թուրքաց ելեալ երեք հարիւր ձիաւոր ի վերայ նոցա և յաղթեցին ամենայն զօրացն և արարին գՓռանգն Փախստական և զամենայն գաւառացիքն, և ի Սամուսատայ մինչև ի Թիլն եղև սաստիկ կոտորած իբրև արս հազար։ Եւ Կոստանդին և կոմսն հասան ի քաղաքն յՈւռհա առ Թորոս կուրապաղատն, և այս եղև յերկրորդ շաբաթին աղուհացիցն։ Իսկ յորժամ եկն կոմս Պաղտինն ի յՈւռհա, յայնժամ յարեան արք նենգաւորք և չարախորհուրդք և արարին միաբանութիւն ընդ կոմսն, վասն զի սպանցեն զԹորոս կուրապաղատն զորս ոչ վայել էր գործոց երախտեաց նորա, վասն զի ի ձեռն հանճարեղ իմաստութեան նորա և արուեստաւոր հնարաւորութեան և բուռն զօրութեան եղև ազատեալ Ուռհա ի հարկատրութենէ և ի ծառայութենէ չար և դառնացեալ ազգին Տաճկաց։ </p>
            <p>Իսկ յայսմ աւուրքս արք քառասունք եղեն միաբանեալք ի խորհուրդն Յուդայի և ի գիշերի գնացին առ կոմսն Պաղտինն, այն որ էր եղբայր Կոնդոփրէի կոմսին, և միաբանեցին զնա ի չար խորհուրդս իւրեանց և խոստացան տալ զուռհա ի ձեռս նորա, և նա հաւանեցաւ չար խորհրդոց նոցա, միաբանեցուցին զիշխանն Հայոց զԿոստանդին և ի հինգերորդումն շաբաթու աղուհացիցն շարժեցին զամենայն բազմութիւն քաղաքին ի վերայ կուրապաղատին Թորոսի, և յաւուր կիւրակէի արարին ալափ զամենայն տունն իշխանաց նորա և առին զվերին կլայն, և յաւուր երկուշաբաթին արարին ժողով ի ներքին կլային վերայ, ուր ինքն էր, և սաստկապէս պատերազմէին ի վերայ նորա, և նորա անճարեալ խնդրեաց երդումն ի նոցանէ, զի մի մեղիցեն նմա, և նա տացէ զկլայն և զքաղաքն ի նոսա, և ինքն և կին իւր գնասցեն ի քաղաքն Մելտենի։ Եւ հանեալ առ նոսա զՎարագայ սուրբ Նշանն և զՄաքենեացն և նոքօք երդուաւ կոմսն ի մէջ սրբոյ եկեղեցւոյն Առաքելոցն ոչ մեղանչել նմա, երդուաւ և ի հրեշտակսն և ի հրեշտակապետսն և ի մարգարէսն և ի նահապետսն և ի սուրբ առաքեալսն և ի սուրբ հայրապետսըն և ի դասս ամենայն մարտիրոսաց, զոր թղթով գրեալ էր Թորոսի առ կոմսն, և նորա երդուեալ այս ամենայն սրբովքս։ Յայնժամ Թորոս տայր զկլայն ի ձեռս նորա և Պաղտին և այլ իշխանք քաղաքին մտան ի կլայն, և յաւուր երեքշաբաթուն ի տօնի սուրբ Քառասնիցն արարին քաղաքացիքն սաստիկ ժողով ի վերայ նորա և սրօք և բրօք կանխեալ ընկեցին զնա ի պարսպէն ի մէջ բազմամբոխ խուխային և առհասարակ դիմեալ միաբան ի վերայ նորա և չարաչար մահուամբ և բազմախոց սուսերօք սպանանէին զնա, և արարին մեղս մեծամեծս առաջի Աստուծոյ և պարան կապեցին յոտս նորա և խայտառականօք քարշէին զնա ընդ քաղաքամէջսն, և յայսմ աւուր ուրացան զերդումն, զոր եդին, և յետ այսորիկ տան զՈւռհա ի ձեռս Պաղտին կոմսին։ </p>
            <p>Յայսմ ամի գայ բազում զօրօք ասպասալարն Պարկիարուխին Պարսից սուլտանին, որ ասի Կուրապաղատ, գայր խաղայր ահագին բազմութեամբ յարուցանել պատերազմ ընդ զօրսն Փռանգաց և եկեալ բանակեցաւ ի դուռն Ուռհայոյ. և կացեալ բազում զօրօք մինչև յաւուրս հնձոցն և կերեալ զամենայն արտորայսն և յարուցանէր պատերազմ ի վերայ քաղաքին, և եղև ժողով բազմութեան զօրաց առ նա։ Եւ զկնի քառասուն աւուր գայր առ Կուրապաղատն որդին Աղուսիանին Անտիոքայ ամիրային և անկեալ յոտքն Կուրապաղատին և աղաչէր գալ օգնել նոցա, և պատմեաց նմա վասն Փռանգ բանակին, եթէ սակաւ է և սովաբեկ։ </p>
            <p>Եւ ահա յայսմ ամի շարժեալ եղև ամենայն Խորասան յարևելից մինչև ի մուտս արևու ի Մարայ մինչև ի Բաբելոն, և Յունաց և յարևելից կողմ աշխարհին, Դմիշկ և ամենայն ծովեզերեայք և յԵրուսաղէմայ մինչև յանապատն ժողովեցան բիւրք ութսուն, և հետևակ բիւրք երեսուն, գնայր խաղայր խրոխտալով և լցեալ զդաշտս և զբարձունս և ահաւոր հպարտութեամբ հասանէր ի վերայ Փռանգ զօրացն ի դուռն Անտիոքայ։ Եւ Աստուած ոչ կամեցաւ կորուսանել զսակաւ զօրսն քրիստոնէից, այլ հովուեալ պահէր զնոսա որպէս զբանակս որդւոցն Իսրայէլի։ Արդ մինչդեռ ի բացեայ էին զօրք այլազգեացն, մի ոմն յիշխանաց քաղաքին հանեալ ի գիշերի մարդ առ Պեմունդն և առ այլ իշխանսն Փռանգացն և խնդրեաց իւր հայրենիք, և առեալ ի նոցանէ երդումն և գաղտաբար ի գիշերի տայր զԱնտիոք քաղաքն ի ձեռս Պեմընդին. և բացեալ ի պարիսպն զկլայէած դուռն, և ամենայն բանակն Փռանգաց մտին ի քաղաքն Անտիոք, և ընդ առաւօտն միաբան հնեցուցին զփող եղջերացն ամենայն զօրքն։ Եւ լուեալ զայս այլազգիքն ամենայն եղեն գումարեալք և ոչ գիտէին փախչիլ ի յահէն, և սուր ի գործ արկեալ զօրքն Փռանգաց արարին սաստիկ կոտորածս զնոսա. և ամիրայն Աղուսիանն փախեաւ ի քաղաքէն և սպանաւ ի գեղացեացն մանգաղաւ հատեալ զգլուխ նորա։ Եւ արդ այսպիսի օրինակաւ առաւ քաղաքն Անտիոք, զորս ի Հայոց ազգէն առեալ եղև։ Իսկ մնացեալ այլազգիքն ժողովեալ եղեն ի կլայն և տային պատերազմ ընդ զօրսն Փըռանգաց։ Եւ զկնի երեք աւուրց հասանէր բանակն Պարսից զօրացն և ելից զբանակն Փռանգին ևթնապատիկ, և արարեալ սաստիկ խսար ի վերայ Փռանգին և նեղէին զնոսա, և բազում վտանգ հասանէր նոցա ի սովոյ, վասն զի յառաջագոյն հացն հատեալ էր ի քաղաքէն, և անճարեցան առաւել քան զառաւել և խորհեցան առնուլ երդումն ի Կուրապաղատէն և տալ զքաղաքն ի ձեռս նորա և ինքեանք գնասցեն ի յաշխարհն Փռանգաց։ Եւ տեսեալ Աստուծոյ զմեծ վտանգն, որ կայր առ նոսա, գթացաւ ի նոսա և ողորմեցաւ նոցա, և երևեցաւ ի գիշերի տեսիլ մեծ առ նոսա. և ահա երևեցաւ ի գիշերի սուրբ առաքեալն Պետրոս Փռանգի միոջ աստուածապաշտի և ասէր, եթէ «Ի ձախակողմ եկեղեցւոյդ կայ ի պահեստի զէնն, որով Քրիստոս ի հրէիցն էառ զխոցումն ի յանարատ ի կողսն իւր ի յանուաստուած ազգէն Հրէիցն, ահա կայ առաջի խորանին, հանէք զնա, և նովաւ ելէք ի պատերազմ, և նովաւ յաղթէք թշնամեացն ձերոց, որպէս և Քրիստոս սատանայի»։ Եւ այսպիսի օրինակաւ երկրորդ և երրորդ երևեալ նշանն, և պատմեցին Կոնդոփրէին և Պեմնդին և ամենայն իշխանացն, և սկիզբն արարին աղօթից և ի նշանացեալ տեղին բացեալ և գտանէին զզէնն Քրիստոսի յեկեղեցին, որ կոչի սուրբ Պետրոս։ </p>
            <p>Եւ յայսմ ժամուս գայր պատգամաւոր ի բանակէն այլազգեաց և խնդրէին պատերազմ, և զօրքն Փռանգաց կային ի մեծ ուրախութեան։ Յայնժամ պատուիրեաց Պեմունդն և այլ իշխանքն ի Կուրապաղայ և ասեն, եթէ Ահա առ վաղիւն ելցուք ի պատերազմ ընդ ձեզ։ Եւ էր զօրք Փռանգացն սակաւացեալ. և կազմեաց Պեմունդն զճակատ պատերազմին իւրեանց հնգետասան հազար և հետևակ զօրս հնգետասան բիւրս և սօքօք ելեալ ի պատերազմ ունելով զզէնն Քրիստոսի առաջի իւրեանց, և բարձեալ տանէին զնա։ Իսկ զօրք այլազգեացն առհասարակ լցին զլայնատարած դաշտն հնգետասան կարգով մի առ միով։ Եւ եկեալ Սնճիլն և կանգնեաց զզէնն Քրիստոսի ընդդէմ նշանակացն Կուրապաղատին, և Կուրապաղատն կայր ընդդէմ նոցա դիզացեալ որպէս զլեառն անհամար զօրօք, և զձախոյ թևն առեալ առիւծադէմն Տանգրի, և զաջոյ թևն առեալ ունէր որմնդաց կոմսն Ռոպերթն, և Կոնդոփրէ և Պեմունդն կային ընդդէմ անհամար զօրացն Թուրքաց բանակին։ Եւ յայնժամ զԱստուած օգնական կարդային անձանց իւրեանց և միաբան որպէս զհուր, որ ցոլանայ յերկնից և այրէ զլերինս, այսպիսի օրինակաւ զօրքն քրիստոնէականացն հեղան ի վերայ այլազգեացն և առհասարակ զամենայն բանակն ի փախուստ դարձուցին, և մեծաւ սրտմըտութեամբ և սաստիկ կոտորածով վարեցան զհետ այլազգեացն զմեծ մասն աւուրն, և արբեցան սուրք նոցա յարենէ այլազգեացն, և լցաւ ամենայն դաշտն դիակամբք, իսկ զաստուածասաստ բարկութիւնն արկին ի վերայ հետևակ զօրացն, վասն զի հրով այրեցին զնոսա բիւրս երեսուն, որ և հոտեցաւ ամենայն երկիրն, և բազում աւարաւ և գերութեամբ և մեծաւ ուրախութեամբ դարձաւ զօրքն Փռանգաց ի քաղաքն Անտիոք, և էր օրն այն օր մեծ ուրախութեան հաւատացելոցն Քրիստոսի։ </p>
            <p>Յայսմ ամի դարձեալ երկրորդ նշան եղև յերկինս ի կողմն հիւսիսոյ. և զչորրորդ ժամ գիշերոյն հրով բորբոքեալ լինէր երկինքն առաւել քան զառաջինն, և եղև ի գոյն սաստիկ կարմրութեան յերեկորէն սկիզբն արարեալ մինչև ցչորրորդ ժամ գիշերոյն, զոր ոչ ոք երբէք ետես այնպիսի նշան ահաւոր, և ծառացեալ բարձրանալով և երակ երակ ելից զերեսս հիւսիսոյ մինչև ի գագաթն երկնից, և ամենայն աստեղքն եղեն ի գոյն հրոյ, և ահա նշանս այս նշան էր բարկութեան և կատարածի։ </p>
            <milestone unit="section" n="548"/><p>Դարձեալ եղև ի թուականութեանն Հայոց ՇԽԸ եղև խաւարումն լուսնին ըստ գնացից սովորութեանն իւրոյ և լինէր ի գոյն արեան սաստիկ գունով և յառաջին պահէն մինչև ի չորրորդ ժամն, և դարձեալ լինէր ի գոյն սևութեան, և երևեալ լինէր տեսողացն թէ ի գոյնս արեան իցէ. և ի սաստկութենէ սևութեանն մթանայր ամենայն արարածք, և զայս ասացին հանճարեղքն եթէ լինելոց է արեան հեղութիւն ի յազգէն Պարսից ըստ ցուցման լուսնին ի վերայ նոցա ըստ գրոյ ազգին իւրեանց։ </p>
            <p>Յայսմ ամի խաղայր գնայր բանակն Փռանգաց ի վերայ սուրբ քաղաքին Երուսաղէմի, վասն զի կատարեսցի մարգարէութիւն Ներսեսի Հայոց հայրապետի որ ասաց եթէ «Ի յազգէն Փռանգաց լիցի փրկութիւն Երուսաղէմի, և դարձեալ վասն մեղաց անկցի ի ձեռս այլազգեաց»։ Եւ եղև յորժամ ելան նոքա ի ճանապարհ, գային զօրք այլազգեացն ի վերայ նոցա ի պատերազմ, որպէս գայր Ամաղէկ ընդ առաջ որդւոցն Իսրայէլի։ Եւ յորժամ հասան ի քաղաքն, որ կոչի Արկա, եղև անդ սաստիկ պատերազմ ընդ այլազգեացն, և յաղթեաց զօրքն Փռանգաց նոցա մեծաւ յաղթութեամբ, և գնաց խաղաղութեամբ բանակն Փռանգաց և հասաւ ի դուռն Երուսաղէմի և արար բազում պատերազմ։ Եւ էր յայնժամ յԵրուսազէմ Տէր Վահրամ հայրապետն Հայոց, և զօրք այլազգեացն կամեցան սպանանել զնա, և Տէր փրկեաց զնա ի ձեռաց նոցա։ Իսկ յետ բազում պատերազմաց կանգնեցին փայտէ բերդս և տարան մօտ ի պարիսպ քաղաքին և ուժգին բռնութեամբ և սրով և զօրութեամբ առին զսուրբ քաղաքն Երուսաղէմ։ Եւ յայնժամ Կոնդոփրէ զթուրն Վեսպիանոսի կայսերն առեալ և յարձակեցաւ ամենայն զօրութեամբ ի վերայ այլազգեացն և կոտորեաց ի տաճարն արս վաթսուն և հինգ հազար և ի քաղաքն զայլ բնակիչսն. և այսպիսի օրինակաւ առաւ սուրբ քաղաքն Երուսաղէմ, և ազատեցաւ գերեզմանն Քրիստոսի Աստուծոյ մերոյ ի հարկատրութենէն Տաճկաց։ </p>
            <p>Եւ արդ ահա Վեսպիանոսի թուրն այս երեք հետ եղև, որ կոտորեաց զԵրուսաղէմ յետ խաչելութեանն Տեառն։ </p>
            <p>Յայսմ ամի եղև սաստիկ ժողով յԵգիպտոսէ մինչև ի Սկիւթ, Նուպիք և մինչև ի սահմանս Հնդկաց մինչև երեսուն բիւրս և գան ամենայն պատրաստութեամբ ի վերայ Երուսաղէմ ի։ Եւ լուեալ զօրք Փռանգացն սասանելով դողացան և ոչ համարձակեցան կալ ի քաղաքն, այլ յարուցեալ գնացին ընդդէմ նոցա ի պատերազմ, և զայս ունէին ի մտի, եթէ ոչ կարասցեն պատերազմել, դարձցին յաշխարհն իւրեանց, և մերձ ի համատարած ծովն հանդիպեցան միմեանց։ Եւ թագաւորն Եգիպտոսի տեսեալ զգալ զօրացն Փռանգաց և ձայն տուեալ զօրաց իւրոց յարձակեցաւ ի պատերազմ։ Իսկ զօրացն Փռանգաց դիմեցին առհասարակ ի պատերազմ և կանգնեցին զճակատ պատերազմին, և յարձակեալ զօրացն Փռանգաց ի վերայ զօրացն Եգիպտացւոցն, և դարձան առհասարակ ի փախուստ, և ոչ եթէ նոքա էին, որ պատերազմ էին, այլ Աստուած էր, որ փոխանակ նոցա պատերազմէր ընդ Եգիպտացիքն, որպէս առ Փարաւոն առ Կարմիր ծովուն արար որդւոցն Իսրայէլի։ Իսկ ի սաստկանալ պատերազմին իբրև արս հարիւր հազարս արկին ի ծովն, և անդ սատակեցան, և զայլսն կոտորելով արարին փախստականս, և դարձաւ զօրքն Փռանգաց մեծաւ յաղթութեամբ և բազում աւարաւ ի քաղաքն Երուսաղէմ։ </p>
            <p>Յայսմ ամի զօրաժողով արար Գրիգոր կուրապաղատն արևելից, եղբայր Տեառն Բարսղի Հայոց կաթուղիկոսի, սորա գնացեալ ի վերայ Թուրք բանակին ի գաւառն Աշորնիս, վասն զի էր այր քաջ և հզօր պատերազմող, գնացեալ զօրօքն իւրովք ի գևղն, որ ասի Կաղեզուան, և հասեալ ի վերայ Թուրքին և պատերազմաւ հարեալ զնոսա և արար հալածականս և զբազումս ի նոցանէ սրով սատակեաց, և դարձեալ գնալով ի քաղաքն Անի։ Յայնժամ մի ոմն ի դարանի կայր ի Թուրք զօրացն ընդ ծառով միով, և գաղտ նետիւ հարեալ զնա ի բերանն, և ի սաստիկ խոցոյն ի յերկիր անկեալ աւանդեաց զհոգին, և եղև սուգ մեծ Շիրակայ և ամենայն տանն Հայոց, արդ այսպիսի օրինակաւ մեռաւ քաջ զօրականն և մեծ հաւատացեալն Գրիգոր որդի Վասակայ, որդի Ապիրատին որդւոյ Հասանայ, յազգէ քաջանց և ի պատերազմող զօրականաց, յազգէ Պալհաւունեաց։ </p>
            <p>Յայսմ ամի դարձաւ Զնճիլ կոմսն և գնաց ի Փռանգ և տարաւ զզէնն Քրիստոսի, զոր գտին յԱնտիոք, և ետ Ալէքսին Հոռոմոց թագաւորին, և ինքն գնաց ի Փռանգ։ </p>
            <p>Յայսմ ամի մեռաւ մեծ իշխանն Հայոց Կոստանդին որդին Ռռւբենայ, և մնաց իւր երկու որդի Թորոս և Լևոն։ Սորա տիրեալ էր բազում քաղաքաց և գաւառաց և ըմբռնեալ ունէր զմեծ մասն Տօրոս լերինն, զոր առեալ քաջութեամբ իւրով ի զօրացն Պարսից, սա էր ի զօրացն Գագկայ Բագրատունւոյ որդւոյ Աշոտոյ, սա մեռանէր յայսմ ժամանակիս, և եղև այս ինչ նշան ի տան նորա վասն մահու նորա, և եղև ի միում աւուր մինչ կենդանի էր, լինէր ցոլումն հրոյ կայծականց, և ի բերդն, որ ասի Վահկայ, հարեալ կայծակն և ի սպասաւորաց տանն զարկեալ և զարծաթի սկուտեղքն զմին կողմն տարաւ ի ներքոյ հինգ սկուտեղան. և իմաստունքն ասացին, եթէ այս է վերջին տարին Կոստանդէի, և ի նմին ամին մեռանէր և թաղեցաւ ի վանքն, որ կոչի Կաստաղօն։ </p>
            <p>Յայսմ ամի դարձեալ եղև երրորդ նշան հրակերպ յերկինս ի գոյն սաստիկ կարմրութեան, և կացեալ վեց ժամ գիշերոյն ի հիւսիսային կողմանէն գնալով գնայր յարևելս, և դարձաւ ի սևութիւն. և ասացին զնշանս զայս նշան արեան հեղութեան քրիստոնէից, որ և եղև իսկ։ Եւ արդ յօրէ, յորմէ հետէ ելան ազգն Փռանգաց, ոչ երբէք երևեցաւ նշան բարւոյ և կամ ուրախութեան, այլ բարկութեան և կատարածի և աւերման և քակտելոյ աշխարհի, մահու և կոտորածի, սովու և սասանութեան։ </p>
            <p>Յայսմ ամի եղև սով սաստիկ ընդ ամենայն աշխարհն Միջագետաց. և ի քաղաքն Ուռհա եղև մեծ նեղութիւն, վասն զի զտարին ողջոյն ոչ եկն անձրև ի վերայ անդաստանացն, և արգելաւ ցօղն, յերկնից, և ցամաքեցաւ երկիր ի ջրոյ, և չորացան ծառք և այգիք, խցան աղբևրք ջրոց, և յերեսաց սովոյն բազումք մեռան ի քաղաքին Ուռհա. և զորս լուաք ի Սամարիա յաւուրս մարգարէին Եսայեայ, այնպէս եղև ի քաղաքս Ուռհա. զի կին ոմն ի հաւատացելոցն Հոռոմոց զտղայն իւր եփեալ կերաւ, նոյնպէս և այլազգի ոմն Տաճիկ առ վտանգի սովոյն եկեր զկին իւր, վասն զի զզօրութիւն հացին բեկեալ էր Աստուած, ուտէին և ոչ յագենային, և բազումք ասացին, թէ այս յԱստուծոյ է դատաստանս վասն անիրաւ մահուն Թորոսի կուրապաղատին, որք խաչիւ և աւետարանով երդուան նմա, և դարձեալ ուրացեալք լինէին և սպանին զնա չարաչար և զգլուխն ի ձող ցցեալ բազում հայհոյութեամբ և ձգեալ զնա առաջի եկեղեցւոյն, որ ասի Ս. Փրկիչ, զոր շինեաց սուրբ առաքեալն Թադէոս, և վասն այսորիկ էած Տէր Աստուած զնեղութիւնս զայս ի վերայ տանն Աբգարու. և ամ յամէ ոչ դադարեցաւ բարկութիւնն Աստուծոյ ի քաղաքն Ուռհայոյ։ </p>
            <milestone unit="section" n="549"/><p>Իսկ ի բարձրանալ թուականութեանս Հայոց ՇԽԹ ամին եղև լիութիւն հացի անդ ամենայն արարածս, և ի յՈւռհա անչափ առատութիւն ցորենոյ և գարւոյ, որ մոռացան զառաջին նեղութիւնն, վասն զի մի մոդն հարիւր մոդն արար, և լցան ծառք և ամենայն պտղաբերք, և աղբևրք յորդորեցին զջուրս իւրեանց, և յագեցան մարդ և անասուն։ Ի յայսմ ամի մեռաւ Կոստանդին որդին Ռուբենայ։ </p>
            <p>Յայսմ ամի Կոնղոփրէ տուկն Փռանգաց գնացեալ զօրօքն ի քաղաքն, որ ասի Կեսարիա Փիլիպպեայ, որ է ի վերայ ծովուն Ովկիանոսի, և ելին առ նա իշխանքն Տաճկաց սիրոյ աղագաւ և բերին կերակուրս և արկին սեղանս առաջի նորա, և նա էառ եկեր անպատրաստութեամբ, և էր կերակուրն դեղած մահաբեր դեղօք, և զկնի սակաւ աւուրց մեռաւ տուկն Կոնդոփրէ, և քառասուն այր ընդ նմա, և թաղեցին զնա ի քաղաքն Երուսաղէմ առաջի սրբոյն Գողգոթային, վասն զի յայնմ աւուրքն անդ էր։ Եւ յայնժամ յղարկեցին խնդրակ եղբօրն իւրոյ Պաղտնին, որ էր ի քաղաքն Ուռհա, և բերեալ զնա տան զսուրբ քաղաքն Երուսաղէմ ի Պաղտինն։ Եւ Տանգրի յարուցեալ գնաց ի քաղաքն Անտիոք առ կոմսն Փռանգաց Պեմունդն, վասն զի քեռի էր նմա։ </p>
            <p>Յայսմիկ ժամանակիս էր զօրապետն Հոռոմոց իշխանաց իշխանն ի քաղաքն Մարաշ, ընդ ձեռամբ Յունաց թագաւորին Ալէքսին, զորս ետուն յառաջին ամն իշխանքն Փռանգաց ի յԱլէքսն և ուրացեալ եղեն և զոր խոստացան ոչ արարին։ Եւ յարուցեալ մեծ կոմսն Փռանգաց Պեմռւնդն, և Ռաջարդն քուրորդին նորա, և արար ժողովս զզօրն Փռանգաց և գային ի վերայ քաղաքին Մարաշայ և պատերազմեալ ի վերայ իշխանաց իշխանին, որ ասէին նմա թաթուլ, և խնդրէր ի նմանէ զքաղաքն Մարաշ և բանակեալ բազում պատերազմաւ ի վերայ նորա, իսկ իշխանաց իշխանն առ ոչինչ համարելով զամենայն պատերազմն նորա, զի էր այր քաջ և պատերազմող և էր բազում ազատօքն ի քաղաքն Մարաշ, և Պեմունդն կայր բանակեալ ի դաշտն Մարաշայ և հաւանեցոյց զգաւառն իւր։ </p>
            <p>Յայսմ ամի գայր բազում զօրօք ամիրայն Պարսից, որ ասէին Դամիշման, որ էր տէր Սևաստոյ և ամենայն Հոռոմոց աշխարհին, և խաղացեալ բազմութեամբ հեծելոց և եկեալ ի վերայ քաղաքին Մելտենւոյ և տայր սաստիկ պատերազմ ի վերայ նորա, և իշխան քաղաքին, որ ասէին Խորիլ, յղարկեաց առ Պեմունդն և կոչեաց գնա յօգնութիւն քաղաքին իւրոյ, և խոստացաւ տալ զՄելտենի ի ձեռս Պեմնդին։ Եւ յայնժամ Պեմունդն և Ռաջարդն յարուցեալ զօրօք գան ի վերայ Դամիշմանին, և լուեալ զայս Դամիշմ անն և առաքեաց զօրս ընդդէմ զօրացն Փռանգաց ի դաշտն Մելտենւոյ և կացոլցանէր քմինս ի բազում տեղիս, և ինքն առեալ զօրս բազումս գնաց ընդ առաջ նոցա։ Եւ ահա գայր Պեմունդն և Ռաջարդն անմտաբար, և ամենայն պատրաստութեամբ լցեալք էին, և զօրք իւրեանց դատարկք թափուրք ի սրոց պատերազմէ, և գային պաճուճեալք որպէս կանայք զհետ մեռելոյ, վասն զի զզէնսն պատերազմին պաշտօնեայքն նոցա ունէին, և պատերազմողքն ունայնացեալք կային որպէս զգերեալս. և յանկարծակի հեղան զօրք Դամիշմանին ի վերայ Փռանդ զօրացն, և եղև պատերազմ սաստիկ յայնմ աւուր, և եղև կոտորումն ամենայն զօրացն Փռանգաց և Հայոց, և կալան զՊեմունդն և զՌաջարդն ծառայ, և սպանաւ յայսմ պատերազմիս երկու եպիսկոպոս ի Հայոց, Կիպրիանոս Անտիոքայ եպիսկոպոսն և Գրիգորիս Մարաշայ եպիսկոպոսն, որք էին զհետ Պ եմնդին, զի յոյժ մեծարէր զնոսա, և լուեալ զհամբաւս զայս դողաց սասանելով ամենայն տունն քրիստոնէից, և ուրախացեալ խնդաց ամենայն ազգն Պարսից, վասն զի զնա գիտէին յանուանէ թագաւոր Փռանգաց, և յանուանէ նորա դողայր ամենայն տունն Խորասանայ։ Եւ լուեալ զայս Պաղտոյն կոմսն Ուռհայոյ և ամենայն ազգն Փռանգաց, որք յԱնտիոք, վարեցան զհետ Դամիշմանին, և Դամիշմանն առեալ զՊեմունդն և զՌաջարդն և երկաթի կապանօք տարաւ ի Նիկիսար։ Եւ լուեալ զայս Պաղտոյնն դառձաւ յՈւռհա և տայր զՈւռհա ի միւս Պաղտոյնն, որ ասի Տպօրկ, որ էր յառաջագոյն ճորտ Պեմնդին, և ինքն չարչարեալ զՈւռհա և առեալ բազում գանձս ոսկւոյ և արծաթոյ և գնաց յԵրուսաղէմ յաթոռ եղբօր իւրոյ Կոնդոփրէի և թագաւորեաց ի վերայ Երուսաղէմի. և Տանգրի եկեալ յԱնտիոք, որպէս ասացաք։ Արդ այս այսպէս գործեցաւ ընդ զօրսն Փռանգաց վասն գործոց մեղացն, զի թողին զուղղորդ ճանապարհն Աստուծոյ և սկսան գնալ ընդ ճանապարհն մեղաց, զորս ոչ հրամայեաց նոցա Աստուած, և ամենայն անիրաւութեամբ և ամենայն անառակ գնացիւք մոռացան զպատուիրանս Տեառն, և զորս ոչ կամէր Աստուած զայն կամեցան նոքա։ Իսկ Աստուած զառաջին օգնականութիւնն և զյաղթութիւնն եբարձ ի նոցանէ, որպէս եբարձ ի բանակէն որդւոցն Իսրայէլի։ Եւ ահա այս առաջին կոտորումն զօրացն Փռանգաց որ եղև, աստ ի յառաջ միտ դիք և մի ձանձրանայք։ </p>
            <p>Յայսմ ամի զօրաժողով արար ամիրայն Պարսից Սուգման որդի Արդուխին, որ էր այր քաջ և արեանարբու, և գայր բազում զօրօքն ի քաղաքն, որ ասի Սրուճ, և արար ասպատակ զամենայն երկիրն։ Եւ լուեալ զայս կոմսն Պաղտոյն Տպօրկ և կոմսն Սրճոյ, որ ասի Փուչեր, գնացին ի վերայ Թուրքին, և ի ձեռն անպատրաստութեանն իւրեանց եղեն պարտեալք, և սաստիկ պատերազմաւ յաղթեաց Թուրքն Փռանգին և արարին սաստիկ կոտորածս զզօրսն Փռան դաց և Հայոց, որք էին զհետ նոցա, և սպանաւ կոմսն Սրճոյ Փուչերն այր քաջ և հզօր և սուրբ ի մեղաց մարմնոյ, և կոմսն Պաղտին երեք արամբք անկանէր ի կլայն Ուռհայոյ և կայր լալագին մարմնով։ Եւ եկեալ իշխանք քաղաքին իջուցին զնա ի քաղաքն և տարան զնա յաթոռ իւր. և զկնի երեք աւուր յարուցեալ գնաց յԱնտիոք ի խնդիր զօրաց, և բանակ այլազգեացն պատերազմէր ի վերայ Սրճոյ կլային, վասն զի ամենայն քրիստոնեայքն, որ անդ էին, ի կլայն ժողովեցան։ Էր անդ և պապիոսն Ուռհայոյ. և քաղաքն Սրուճ եղև ընդ Թուրքն միաբան։ Եւ զկնի քսան և հինգ աւուր գայր Պաղտոյն, և վեց հարիւր ձիաւոր ընդ նմա և հետևակ ևթն հարիւր, և արարին հալածականս զանօրէն բանակն Պարսից, և քաղաքն Սրուճ ոչ եկն ի հաւանութիւն։ Յայնժամ դարձաւ Փռանգն ի վերայ քաղաքին Սրճոյ և զամենայն բազմութիւն քաղաքին կոտորեաց սրով, և արարին ալափ առհասարակ զամենայն քաղաքն և մանկունս և աղջկունս և զկանայս անհամարս էարկ ի քաղաքն Ուռհա, և լցաւ գերութեամբ Անտիոք և տունն Փռանգաց, և լցաւ արեամբ ամենայն քաղաքն։ </p>
            <p>Յայսմ ամի եղև չորրորդ նշան կարմրութեան ի հիւսիսային կողմանէն ահաւոր և հրաշալի քան զառաջինսն, ի գոյն արեան երևեալ լինէր և դարձեալ սևացաւ։ Եւ այս դարձեալ չորրորդ նշանացս լուսնին փուլն հանդիպէր հանապազ, և այս նշանս նշան էր բարկութեան ի վերայ քրիստոնէից ըստ Երեմիայի մարգարէին որ ասէր եթէ «Յերեսաց հիւսիսոյ բորբոքեսցի բարկութիւնն», որ եղև իսկ անհաս բարկութիւնս։ </p>
            <milestone unit="section" n="550"/><p>Դարձեալ ի թուականութեան Հայոց յամի ՇԾ եղև ահաւոր և հրաշալի նշան ի սուրբ քաղաքն Երուսաղէմ, վասն զի սովորական վառումն լուսոյ սուրբ Գերեզմանին Քրիստոսի Աստուծոյ մերոյ արդելեալ եղև և ոչ վառեցաւ յաւուր շաբաթու, այլ մնացին կանթեղքն առանց վառման, և կացեալ մինչև ի միաշաբաթին կիրակէին և ապա վառեալ լինէր յիններորդ ժամուն, և եղև հիացումն ամենայն քրիստոնէից։ Եւ այս եղև, զի ազգն Փռանգաց խոտորեցան ի ճանապարհ ձախակողմանն և թողին զբուն պողոտայն առ աջակողման ճանապարհին զմեղացն ճաշակելով զճաշակն բաժակին, որ լցեալ իսկ էր մրրով դառնութեան, նա ևս պաշտօնեայք սուրբ Եկեղեցւոյ ի տիղմն թաւալելով առանց յագման, և այսպիսի վարուքս ոչ գարշէին յամենայն մեղաց, և ի վերայ այսր ամենայնի զկանայս կացուցանէին սպասաւոր սրբոյ Գերեզմանին Աստուծոյ և ամենայն ուխտիցն, որ էին յԵրուսաղէմ. և էին այն ամենայն մեղք մեծամեծք առաջի Աստուծոյ, և զՀայ և զՀոռոմ, զԱսորի և զՎրացի մերժեցին յամենայն ուխտիցն։ Եւ յորժամ տեսին զայս ահաւոր նշանս յանդիմանութեան ազգին Փռանգաց, ի բաց մերժեցին զկանայսն ի սպասաւորութենէ սուրբ ուխտիցն, որ յԵրուսաղէմ, և զամենայն ազգ կացուցանէին յիւր ուխտն։ Եւ սկսան յաղօթս կալ հինգ ազգ հաւատացելոցն և լուաւ Աստուած աղօթից նոցա. և վառեալ լինէր կանթեղն սուրբ Գերեզմանին Աստուծոյ ի յաւուր կիրակէին, զոր ոչ ոք լուեալ էր այնպէս, այլ սկիզբն վառման լուսոյ սուրբ Գերեզմանին միշտ և հանապազօր ի յաւուր շաբաթու լինէր ի մետասան ժամու աւուրն։</p>
         </div>
         <div n="book3">
            <p> </p>
            <milestone unit="section" n="550prologue"/><p>Ի յամին հինգհարիւրերորդի և յիսներորդի ի գիրս այս ժողովեցաք վգործ ժամանակաց հարիւր և յիսնից ամաց և յայսմ տեղւոշ լռեաղ դադարեցաք ի յարուեստաւոր քննութենէս մերմէ, վասն զի այլոց ոմանց թողաք զայս մարտ մտաց և պայքարումն խորհրդոց, և մեր յետ ելանալով տեղի տալով հանճարեղացն և իմաստուն արուեստաւոր քննողաց, բստ բանի սրբոյն առաքելոյն Պօղոսի, որ ասէ, «Եթէ ոք յատենի ելցէ, առաշինն լռեսցէ», և այս եղև ի հայրապետութեանն տանն Հայոց առն րրիգորիսի և Տեառն րարսղի, յորժամ եղև սկիզբն առաջին երկբապատմութեանս։ Եւ էր ի հայրապետութեանն Հոռոմոց՝ որ ի Կոստանդնուպօլիս՝ Նիկոլայ և ի հայրապետութեանն Անտիոքայ՝ օովհաննու և ի հայրապետո ւթեանն Եր ուսաղէմայ՝ Սիմ էօնի, և հայրապետութեանն Աղէքսանղրու՝ Օովհ աննու, և ի հայրապետութեան տանն Ասորւոց Աթանասի, և ի յԱղամայ էին ամք ժամանակաց վեց հազար և վեց հարիւր և տասն։ Եւ արդ զամս տասն ոչինչ արարաք հոգս վասն այս ժամանակագրութեանցս և թողեալ էաք ի բացեայ զարուեստ գրչութեանցս . և տեսանելով մեր հանապազօր զաստուածասաստ բարկութիւնս հեղեալ ի վերայ քրիստոնէից, և ամ յամէ անկեալ և գլորեալ լինէր զօրութիւն զօրաց հաւատացելոցն, և տեսաք զի ոչ ոք ունէր ի մտի զայս խնդրել կամ ի գիրս հաւաքել, զի ապագայիցն յիշատակ լիցի այս կատարածս և նեղութիւնս առ բարի ժամանակն, յորժամ տացէ Տէր Ա ստուած ղխոստացեալսն յետին ժամանակին, յորժամ տացէ Աստուած հաւատացելոց զժամանակն՝ որ լի իսկ իցէ ամենայն ուրախութեամբ, և ապա մեր յառաշ եկեալ յայնժամ բազում ուրախութեամբ որպէս թէ յԱստուծոյ այս հրամայեցաւ ինձ՝ զայս այսպէս ի գիր հաւաքել և ապագայիցն թողուլ զայս յիշատակս, և թէպէտ և ոչ է սա հոդևոր հմտութեամբ ղարդարեալ կամ արուեստ հոգևոր կամ շաւիղս աոաքինութեան ինչ, այլ ղխրատն Տեառն, զոր վասն մեղաց ազգի ազգի յանցանօք ի բարկութիւն շարժեցաք զՏէր Աստուած ի վերայ մեր և ի նմանէ առաք զխրատս զայս Գաւազանաւն նորա։  </p>
            <p>Եւ արդ պարտ և արժան է ոչ մոռանալ զսա որք կենդանիքս են ժամանակիս, այլ գրել և յիշատակել զսա ծնանելոցն, եթէ այս է մեղաց պտուղն, ղոր ցանեցին հարքն մեր և ևթնապատիկ ժողովեցին, և վասն այսորիկ ես Մատթէոս՝ որ անարժանս եմ ողորմութեանն Աստուծոյ, զամս բազումս քաջաջան քննութեամբ կացի և արիաբար մտօք ի քաղաքս Միջագետաց յՈւռհա ժողովեալ գրեցաք մինչև ցայս վայր^ և զամաց երեսնից դեռ ևս առաջի կայ ի գրի հաւաքել։ Եւ արդ ահա այս վարդապետաց և կորովի գիտնականաց էր գործ և ոչ մերում տկա՞րութեանցս և կամ սակաւ գիտութեանցս, բայց այս սովորութիւն է Աստուծոյ, զի ի տկարաց և ի նուաղից գործ ինչ պիտանացու պահանջէ. որպէս տեսանեմք զերամս մեղուացն և զարմանամք ընդ դասապետութիւնսն նոցա, եթէ ո րպէս յոչինչ և ի թեթև մարմնոյն ամենայն որդիք մարդկան յագենան քաղցրութեամբն նոցա և ի պէտս սրբոց մատչին գործքն նոցա, և առաջի նոցա և առաջի թագաւորաց փառաւորի, և կամ մեռեալ որդն, որ գայ և կենդանանայ և վաստակօք իւրովք ի գոյնս գոյնս ղարդարէ զթագաւորս և զիշխանս, և ամենայն եկեղեցիք նովաւ հաըստանան պէսպէս զարդարանօք։ Այսպէս և տկարութիւնս մեր համարձակութիւն էառ և առաջի հռետորաց և իմաստնոց հզօրաց և խորին հանճարեղաց և քաջակիրթ քննողաց խօսեցաք զայս և յանձին արարաք զմատենագրութիւնս մեր նոցա, վասն զի արկցեն ի բովս և քննութիւն արասցեն, և մեք ոչ ընդդիմ ան ամ ք, վասն զի մերս ընդղէմ գիտնականաց ոչ ունի դիմադրութիւնս։ Որպէս և այն թեթև թռչունն, թէպէտ և ձայնովն ընդդիմանայ բազմաց, այլ մարմնովն տկարանայ, այն որ կոչի ծիծառն, սակայն նա զմերս ունի նմանութիւն առ զարմանալի գործ բնութեանն իւրոյ, թէ զիարդ յոչնչոյ բնակութիւնս կազմէ և ի  զառաջինն, ղռր թողեալ էաք, յորժամ էաք ի յամս ՇԾ։ Եւ արդ սկսաք աս ել և զայլ ևս զամաց քսան և հնգից և երեսուն՝ լիցի վճարումն դրոցս, վասն զի աճեաց թուականութիւնս Հաւոց բազում նեղութեամբ, և ի նոյն հտյրապետութեան Տեառն Գրիգորիսի և ի թագաւորութեանն Յունաց Ալէքսին դարձաք յօժարական մտօք և սկսաք առ ի պատմել զկատարածն և զնեղութիւնս չար ժամանակիս այսորիկ։ Եւ ոչ արարաք զսա ի պէտս սնափառութեանց որպէս կարծել ոմանց, տյլ ի յիշատակս և ի յագդումն առ յապայ ժամանակին, և ոչինչ զմտաւ սձծի զտկարութիւն մրտաց և զանկարողութիւն ի գիտութենէ հմտութեանց, այլ ՈՐՔ կատարեալքն են գիտութեամբ հին և նոր Կտակարանացն Աստուծոյ, նոքա են կարողք քերական արուեստիւք զբանսն սրբել և զամենայն սխալանս բանիցն պայծառացուցանել ըստ աստուածատուր շնորհացն, ,որ տուաւ նոցա, իսկ մեք ըստ տխմար գիտութեանս մերոյ զայս քննեալ մաքրութեամբ և գրեցաք զբազում մատենագրութիւնս, զորս գտաք վասըն նեղութեանց ժամանակացս այսորիկ, զոր ի տեղիս տեղիս գրեալ էին և թողեալ էին զայն իւրեանց յիշատակ, զոր և մեր ժողովեալ զայն ամենայն բազում հոգեբարձութեամբ. և լսեցաք յայլոց ոմանց պատուականաց, որք հասու էին ժամանակացն և նեղութեանցն և անսխալ հասեալ էին ի վերայ ժամանակացն և թոււսկանացն, և ընդ ծերս ունէաք խօսակարգութիւնս և քննոլթիւնս, որք տեղեակք էին անցեալ ամացն ըստ բանի մարգարէին՝ որ ասէ. «Հարցշիր դու ցհարս՝ և ասասցեն քեզ, ընդ ծերսն և պատմեսցեն»։ Արդ այսպիսի օրինակաւս անհանգիստ եղեալ մեզ և զամենայն հոգս զբաղանաց թողեալ էաք և զամենայն ցանկութիւնս արհամարհեալ էաք և միշտ և հանապազ զայս ունէաք պայքարումն մտաց, զոր դարձեալ սկսաք ի գործ երկրապատմութեանս ըստ երանելի վարդապետին Գրիգորի Նիւսացւոյ, որ ասէր, «Դարձեալ ես ծերունիս յասպարիսի»։ ՀՀորս և մեր մնացեալ այլոց ոմանց թողաք զայս քննել, և ահա տեսանէաք զամենեսեան հրաժարեալ ի պատմագրութենէ աստի, և տեսանէաք մեք, զի ժամանակս գնալով գնայր, և հոսմունս և ծորմունս և զպակասութիւնն մեզ ցուցանէին և զոչ կալ դադարման մարդկութեան ի վերայ երկրի, այլ զՓոփոխմունս յաստեացս ի հանդերձեալսն ի յայտ բերէին, վասն զի անցաւոր են ամքս և ժամանակք, այսպէս անցաւորք են ծնունդք նորա, և զոր օրինակ մշտնշենաւորք են հանդերձեալքն, այսպէս և անկատարածք են ծնունդք նորա, և երանի որք հ անղիպեսցին այնմ ուրախութեանցն, և երանի որք կերիցեն ճաշ յարքայութեանն Աստուծոյ։ </p>
            <milestone unit="section" n="550bk3"/><p>Յայսմ ամի, յորժամ էր թուականն Հայոց ՇԾ, դարձաւ կոմսն ի Փռանգաց, որ ասի Զնճիլ, վասն զի յորժամ առին ի Թուրքաց զսուրբ քաղաքն Երուսաղէմ, առեալ զզէնն Քրիստոսի՝ գնաց յաշխարհն Փռանգաց, և յորժամ լուան վասն նորա, թէ զէնն Քրիստոսի ընդ նմա է, դղրդեալ եղեն ամենայն արարածք զհետ նորա։ Եւ յայսմ ամի դարձաւ և գայր ի վերայ Տրապօլսայ քաղաքին, և զօրք պատերազմօղք ընդ նմա տասն բիւր, և եկեալ ի Կոստանդնուպօլիս, և թագաւորն Ալէքս բազում րնծայս պարգևէր նմա և անցուցանէր զնոսա ընդ Ովկիանոս։ Բայց գործ Յուդայի գործեաց ընդ նոսա, զի զամենայն երկիրն առաջի նոցա այրել հրամայեաց՝ ընդ որ անցանէին զօրքն Փռանգաց, և ընդ անմարդաբնակ վայրս տանէին զնոսա, և արգելեաց զհացն ի նոցանէ և արար սովալլուկ զնոսա, որք անճարեալ զերիվարսն ուտէին։ Եւ առաքեաց զզօրսն Թուրքաց և արար ահագին ժողովս ի վերայ նոցա, և եկեալ սուլտանն ԽլիճԱսլան և սաստիկ պատերազմ յարոյց ի վերայ նոցա ի սահմանս քաղաքին Նիկիա և արար անթիւ կոտորածս զնոսա արս իբրև հարիւր հազար, և Զնճիլն երեք հարիւր արամբք եղև փախստական և անկանէր յԱնտիոք քաղաք, և այլ ամենայն բազմութիւն զօրացն Փռանգաց սրով անցան, կանայք և որդիք նոցա գնացին ի Պարսիկս ի գերութիւն։ Այս այսպէս գործեցաւ վասն մեղաց, զի առհասարակ սիրեցին զմեղաց ճանապարհն և զԱստուծոյն ոչ ընկալան։ Եւ յայնժամ Տանգրի կոմսն Անտիոքայ բռնեաց զկոմսն Փռանգաց Զնճիլն և երկաթի կապանօք արգելեաց զնոսա ի քաղաքն, որ ասի Սարուանդաւի, և զկնի աւուրց Փռանգաց պատրիարքն, որ յԱնտիոք՝ և այլ քահանայք բարեխօսեցին առ Տանգրի, և արձակեաց զնա։ Եւ գնաց Զնճիլն և արար ժողով ի վերայ Տրապօլսոյ քաղաքին և մեծաւ սղարով նստաւ ի վերայ նորա և շինեաց քաղաք ի վերայ նորա։ </p>
            <p>Ի սոյն ժամանակիս գայր բազում զօրօք մեծ կոմսն Փռանգաց, որ ասի Պետևին և խաղայր գայր ընդ աշխարհն Հռոմայեցւոց և Յունաց և երեսուն բիւր հեծելոց ընդ նմա, և հասանէր մեծաւ զօրութեամբ ի Կոստանդնուպօլիս և մեծաւ զօրութեամբ և հպարտութեամբ խօսէր ընդ թագաւորին Յունաց և եպարքոս կոչէր զնա և ոչ անուն թագաւորի ասէր նմա, մանուկ գոլով իբրև ամաց քսանից։ Իսկ թագաւորն Ալէքս և ամենայն տունն Յունաց ահաբեկ լինէին ի նմանէ, և յայնժամ թագաւորն Ալէքսն հանեալ առ կոմսն Պետևին զամենայն իշխանսն Յունաց և մեծաւ աղաչանօք ած զնա թագաւորն ի Կոստանդնուպօլիս, և արար թագաւորն նմա մեծ ընդունելութիւն և տուրս անչափ գանձուց պարգևէր նմա և պօտռոմն մեծածախք արար առաջի նորա և բազում ծախօք անցուցանէր զնա ի մեծն Ովկիանոս յաշխարհն գամրաց. և տայր ի զօրացն Յունաց զկնի նորա։ Եւ յայսմ վայրի սկիզբն արար նենգութեան թագաւորն Յունաց և հրամայեաց զօրապետաց իւրոց, զի ընդ անմարդաբնակ տեղիս տարցեն զզօրսն Փռանգաց. և յանջրդի վայրս կացուցանէին զնոսա զաւուրս հնգետասանս, և ոչինչ գտանէին, բայց միայն անապատ չոր և դժար վայրս լերանց, և ջուր տեղեացն սպիտակ որպէս զկրաջուր և էր աղի։ Եւ հրամայեաց թագաւորն Ալէքսն կիր խառնել ի հացն և տալ զայն յուտել նոցա, և լինէր այն մեղք մեծամեծք առաջի Աստուծոյ, և այնպէս սովեալ և նքողեալ լինէին զաւուրս բազումս, և անկանէր հիւանդութիւն ի զօրսն Փռանգաց։ Աայս այսպէս գործէր թագաւորն Յունաց, զի ոխացեալ էր ընդ նոսա վասն առաջին երդմանն ուրացութեան նոցա, զոր երդուան նմա և ոչ արարին։ Եւ այս յԱստուծոյ եղև, վասն զի ի զրկանս և յանիրաւութիւնս և յաւերս անողորմապէս վարեցան ի վերայ քրիստոնէից, վասն այսորիկ թոյլ ետ Աստուած ազգաց անօրինացն գալ ի վերայ նոցա և առնել զնոսա պատուհասակոծս վասն մեղաց։ </p>
            <p>Յայնժամ սուլտանն արևմտից Խլիճ-Ասլանն լուեալ զգալ զօրացն Փռանգաց, գրեաց ի նիկիս առն յամիրայն Դամիշման և յայլ ամիրայսն և ահագին բազմութեամբ գայր ի վերայ զօրացն Փռանգաց. և հանդիպեցան միմեանց ի դաշտն, որ կոչի Օլօսի, և արարին պատերազմ ահագին զմեծ ժամ աւուրն, և լցաւ դաշտն արեամբ առհասարակ։ Եւ անճարեալ զօրքն Փռանգաց ի յօտար աշխարհին և ոչ գտանէին զելս իրացն, և գումարեալ դեգերէին որպէս զանասուն, և էր օրն այն օր մեծ և սոսկալի ի վերայ քրիստոնէից, և յայնժամ փախեաւ զօրավարն Յունաց։ Եւ տեսեալ Պետևին զբեկումն զօրաց իւրոց՝ ելեալ ի լեառն մի, և այլազգին պատեալ լինէր զստորոտ ով լերինն, և ահա անդ էր տեսանել զճայթմունս աղեղանցն և զթնդմունս երիվարացն և զդողումն լերանցն, և ետես Պետևին զկոտորումն զօրաց իւրոց, լայր դառնապէս և ի սաստկանալ պատերազմին անճարեալ յամենայն կողմանց՝ փախեալ լինէր չորս հարիւր ձիաւորով, և զայլ զօրսն առհասարակ կոտորեցին բիւրս երեսուն։ Եւ հասանէր կոմսն Փռանգաց Պետևին ի քաղաքն Անտիոք, անկանէր առ Տանգրի և անտի յարուցեալ գնաց ի սուրբ քաղաքն Երուսաղէմ։ Եւ զկնի աւուրց ինչ դարձաւ ի յաշխարհն Փռանգաց, ուստի եկն, և երդուեալ սաստկապէս, զի դարձցի ի վերայ Պարսից և արասցէ նոցա վրէժխնդրութիւնս և թագաւորին Յունաց, վասն զի լցաւ ամենայն Պարսիկքն ի գերութենէն զօրացն Պետևինին կոմսին։ </p>
            <p>Յայսմ ամի շարժեալ ամենայն Եգիպտոս և զօրաժողով լեալ ահագին բազմութեամբ և գան ի վերայ սուրբ քաղաքին Երուսաղէմի։ Յայնժամ թագաւոր Երուսաղէմայ Պաղտինն ելեալ սակաւ զօրօք ի պատերազմ ընդդէմ նոցա և արարին զզօրսն Փռանգաց փախստական. փախեաւ Պաղտինն և անկանէր յԵրուսաղէմ։ Եւ յայնմ աւուր սպանաւ կոմսն Տլքոյ Կուլել Սանձաւէլ, և թագաւորն Պաղտինն անկանէր ի Պալպաք քաղաք և անտի գնաց յԵրուսաղէմ։ Եւ այլազգիքն մեծաւ յաղթութեամբ դարձան ի քաղաքս իւրեանց յԱսկաղոն։ </p>
            <milestone unit="section" n="551"/><p>Դարձեալ ի թուականութեան Հայոց ՇԾԱ եղև շփոթումն մեծ և ահաւոր խառնակումն հաւատոյ, վասն զի ի սուրբ Զատկէն եղեն մոլորեալք տասն ազգ հաւատացելոց, և Հայք և Ասորիք միայն մնացին հաստատուն, իսկ Հոռոմք և Փռանգք եղեն հետևողք չար սերմանցն, զոր սերմանեաց պիղծ հերետիկոսն Իռիոն, որ արկանէր զտօմարն ի յապրիլի հինգն և զլրումն լուսնին հանդիպեցուցանէր ի տօնն Ղազարու և յաւուր շաբաթու, զոր Հայք և Ասորիք և Եբրայեցիք արկանէին ի վեց յապրիլի, որ հանդիպեցուցանէր ի տօնի Ծառզարդարին։ Արդ զայս տումարս պատճէնիս թիւրեալ խափանէր փիլիսոփայն Իռիտոն, որ էր այր Հռոմայեցի, վասն զի յորժամ շարագրեցին զտումար պատճէնիցն ինն և տասնեկի բոլորին, զնա ի մօտ ոչ կոչեցին այլ դասք իմաստասիրացն, և յաղագս յասորիկ մախացեալ նորա յոյժ ընդ նոսա և եկեալ գաղտ առեալ զգրեալսն՝ և զնա հինգ արար և զվերջինսն առաշին, որ հանապազ ածէ մոլորումն զատկաց յամեն իննսուն և հինգ ամ։ Եւ արդ այսպիսի պատճառանօք Յոյնք և Հռոմայեցիք մոլորեալք լինին յամենայն իննսուն և հինգ ամ։ Զայս այսպէս կարգադրեաց Իռիտոն յազգն Հռոմայեցւոց. վասն այսր պատճառի մեծ մաքառումն եղև ընդ Յոյնք և ընդ Հայք, սակայն ազգն Փռանգաց ոչինչ ունէին հոգս շփոթանալ ընդ Հայք, բայց միայն Յոյնք ունէին մեծ վէճ և մաքառումն ընդ Հայք վասն սուրբ Զատկին։ Եւ Անտիոք և ամենայն Կիւլիկիա և Ուռհա ունէին սաստիկ պատերազմ ընդ Յոյնք վասն հաւատոյ, զի ջանային դարձուցանել յիւրեանց անհաստատ տումարն զՀայք և այսպիսի ջանս և աշխատութիւնս հասուցանէին ազգիս Հայոց, և ոչ կարացին շարժել զնոսա։ Սակայն Ասորիք, որ յՈւռհա էին, ահաբեկեալք լինէին, դարձան ի կողմն Յունաց և ուրացան զդաշինսն, զոր ունէին առ Հայք։ </p>
            <p>Եւ արդ յառաջագոյն եղև այսպիսի մոլորումն Յունաց ի սուրբ Զատիկն, և յԵրուսաղէմ ոչ լինէր վառումն կանթեղացն, և յայնժամ այլազգիքն զամենայն հաւատացեալս աղօթականացն սրով կոտորեաց ի յաւուրս Վասլին և յամի ՆԾԵ թուականին։ Եւ ահա յայսմ մատենագրութեանս եղև երկրորդ մոլորումն Յունաց։ Յայնժամ դասք քահանայիցն, որք էին ի քաղաքն յՈւռհա, ազդ արարին թղթով Տեառն Գրիգորիսի Հայոց կաթուղիկոսի, որ բնակեալ էր ի Սև լեառն, ի յանուանի անապատն, որ կոչի Արիգի. և նա գրով ձեռին իւրոյ հաստատեաց զնոսա անշարժ կեալ ի հաւատս ուղղափառութեանն։ Եւ էր պատճէն թղթոյն այսպէս զոր գրեաց ի յՈւռհա։ </p>
            <p>«Քանզի ճշմարիտ սիրողացդ և դաւանողացդ սրբոյ Երրորդութեանն։ քահանայիցդ և իշխանացդ և այլ ամենայն հաւատացեալ ժողովրդոց ղ՝ ողջոյն և ամենայն արժանաւոր սիրով օրհնութիւն եկեսցէ ձեզ ի Լուսաւորչի սուրբ Աթոռոյս։ </p>
            <p>«Եւ արդ ահա զաստուածսիրութեան զգիրս ձեր ընթերցայ և զխնդրեալսդ ձեր լուաք և զբովանդակն հ ասկացաք, զոր ինչ խորհուրդ կայր ի գրեալսն, զոր մեծապէս գոհութիւնս մանաւանդ մատուցաք Աստուծոյ առաքելական բանիւքն, որ է առ աշակերտեալսն, եթէ «Յորժամ լսեմ զբարեպաշտութեան հաւատս ձեր, որ ի Տէր, խնդամք գոհութեամբ ի վերայ ամենայնի»։ Որ և ինքն Բանն Աստուած, որ եկն ի Հօրէ և հրաւիրեաց զմարդիկ ի փառս իւրոյ աստուածութեան և բարձրութեանն, որ և զմեզ զտկարացեալքս ընկալաւ գթութեամբն իւրով և զօրութիւն շնորհեաց, որոց անզօր էին մարդիկ ընդդիմանալ աներևոյթ արկածից վարձութեանցն։ Նա և ինքն Տէր Յիսուս Քրիստոս օգնութիւն և զօրութիւնս տացէ ձեզ յամենայնի և իմաստութիւն պարգևեսցէ կալ առաջի իմաստնոց և հզօրաց տալ զպատասխանիսն ըստ անսուտ իւրոյ հրամանին, թէ «Մի՞ հոգայք թէ որպէս և կամ զինչ խօսիցիք, զի զինչ տացի ձեզ ի ժամուն յայնմիկ, զայն խօսիցիք»։ Գիտէ ինքն Ամենագէտն ողորմութեամբն Իւրով և ամենաքնին զօրութեամբն իւրով, որ թէպէտ և առ նա՝ որ ի գոյութիւն էած յանգոյութենէ զմեզ և ամենայն երախտեօք պատուեաց և բարձրացոյց որպէս ի Հնումն զԻսբայէլ, և արդ ահա առ նա մեք հանապազ մեղանչեմք ազգօք և ժողովրդականօք, խորհրդօք և բանիւք, գիտութեամբ և անգիտութեամբ ի ժամանակեայ կենցաղումս մեր։ Եւ արդ ահա հաւատովքս ես և հաւատքս իմ ամենեքեան ոչ թագաւորին եմք մեղուցեալ և ոչ իշխանի, ոչ զօրաց և ոչ զօրապետաց, ոչ առաջնորդաց և ոչ հօտից իւրեանց, այլ ամենեցուն հնազանդեալ եմք և զանձինս ի ծառայութիւն կացուցեալ և ըստ առաքելական հրամանին իւրաքանչիւրոցն հատուցեալ՝ որում զմաքս՝ զմաքսն, որում զերկիւղ զերկիւղն, որում զպատիւ զպատիւն և զկայսերն կայսեր՝ և զԱստուծոյն Աստուծոյ շնորհելով և ոչ ումեք պարտականք մնացեալք և ոչ չարի չար հատուցեալ։ Եւ արդ ահա եթէ այսու արդարութեամբքս ընդ անիրաւութիւն դատիք յումեքէ իբրև զնուազունք և զփոքունք, ի վերայ ճշմարիտ օրինացն փոխանակ երախտեացն պատժոց արժանանամք, և արդ մի երկնչիք և մի զանգիտէք, վասն զի ահա ժամանակս մերձեալ է փրկութեան և գալուստն Տեառն մերձ է։ Եւ արդ բազում բանս մխիթարութեան ունիմք մարգարէիւք վասն հանդերձելոցն և զՏեառնէ Աստուծոյ մերոյ և զսրբոցն նորա, և արդ ահա այսմ ամենայնի պարտ է կատարել և լինել, վասն զի երևեսցին ճշմարտեալքն։ Եւ արդ թէպէտ և ես խրախոյս տամ ձեզ և քաջալերեմ համբերել ամենայն իմաստութեամբ և ոչ իբրև զվատասրտեալ հովիւ արտաքոյ մնամ կրիցն, այլ կամաւորութեամբ ես մահակից ձեզ գտանիմ յամենայն գործս և ի տեսակս տանջանաց և ոչ օտարանամ կամ յուրաստ կամ, եթէ բանիւքն կամ քննութեամբ էր մեզ նեղութիւնս, և կամ հարցափորձութեամբ, ահա պատրաստ կամ յամենայն իրս տալ պատասխանի, զոր ինչ և հարցանիցեն, բայց ի պատեհ և ի դիպող ժամու, և եթէ տանջանօք է կամ բռնութեամբ, և ոչ յայնմանէ յուրաստ կամք։ Եւ գոհանամք զԱստուծոյ յամենայն ժամ, որ մինչև ցայժմ յանաստուած հեթանոսացն տերանցն զանգիտէաք և դատէաք և այժմ ի քրիստոնէիցդ նոյնպէս։ Րայց դուք մի՞ վհատիք, կարող է Աստուած ընդ փորձութեանցն և զելսն առնել զի համբերել կարասցուք, սակայն որչափ ի կարի մեր է. ամենեքեան որպէս զքաջ զինուոր Քրիստոսի մարտիք ընդ բարիոք նահատակութիւնն Յիսուսի ի վերայ ճշմարտութեանն։ Վկայ է ինձ Տէր Աստուած իմ, որով կամք առաջի նորա, վասն զի չեմք ի սխալումն ինչ և ոչ եմք ի թիւրութիւն հաւատոց և կամ յանդգնաբար իրաւ զմեզ կարծեմք, վասն զի այն անզգամաց է գործ և անմտաց, այլ շնորհօքն Աստուծոյ և սրբոց լուսաւորչացն մերոց առաջնորդացն զարքունականն զճշմարիտն ունիմք զճանապարհն, որ ի Քրիստոս Յիսուս, և ոչ յաջ խոտորել մեզ և ոչ յահեակ և ի պատուիրանացն Աստուծոյ ոչ օտարացեալք, և ոչ յարուցեալ ընդ առաւօտն և զհետ եղեալ մոլորութեան ցքւոյն և կամ բարձրադէմ երեսօք հպարտացեալք և ամբարտաւանեցեալք իբրև զՀոռոմ ազգն և զայլս ոմանս, որոց և յաւելորդ է յիշատակել զանուանս նոցա։ Եւ արդ եթէ խարդախութեամբ ինչ ունիմք զթերութիւն հաւատացելոց, վասն է՞ր չարչարիմք իբրև զպատժապարտս և ոչ ունիմք հանգիստ, այլ տագնապաւ շրջիմք ընդ ծով և ընդ ցամաք, որպէս և Պօղոս պատմէ ղինքենէ, ընդ որս ասէր, «Ընդէ՞ր հանապազ մեռանիմք և ի բանտ և ի կապանս մտանեմք, և ի գազանամարտի լեալ էի և յանդունդս տառապեցայ». և եթէ սնոտի յուսով էր վասն Քրիստոսի, զնոյն և ես ասեմ, եթէ այս ամենայն շրջագա յութիւնս և փախուստ անձուկս ինձ տարապարտ է անցեալ, եթէ վասն պարսաւելի հաւատոյս զայս գործեցի, և քառասուն ամ կամ իմով հայրապետութեամբ և զիմ հայրենի տունն ի խաղաղութեան ժամանակի թողի՝ ի յայս փոխեցայ, ապա ուրեմն խաբեալ ես միայն եղէ, բայց յուսովն Աստուծոյ եմ և վկայութեամբ Սուրբ Գրոց, վասն զի ղուղղափառն և զանթերին ունիմ զհաւատն։ Արդ ամենեքեան, որ իմում հայրապետութեանս և հաւատոյս կցորդ էք, մի թուլութեամբ և աչառանօք պատկառէք և կամ երկնչիք և զԱստուած վաճառէք վասն սնոտի կենացս, վասն զի ահա այս է ժամանակ ընդունելոյ և առնուլ պսակ ի Քրիստոսէ, և երաշխաւոր ես եմ ձեզ առ Քրիստոս, վասն զի որ զսուրբ հարցն ցանկն ոչ պատառէ, ընդ սուրբսն պսակեսցի, ապա թէ ոք զմարդկան զփառս առաւել սիրեսցէ քան զԱստուծոյն, ի դատաստանի որդւոյն Աստուծոյ ընդ ուրացողսն գտցի, որք զՔրիստոս Աստուած ոչ խոստովանեցան, ի մեր հաւատոյս և յօրհնութենէս անմասն ելցէ, իսկ հաւատացեալքն ի հաւատս մեր օրհնեալ լիցին յերկնաւորաց և յերկրաւորաց, յԱստուծոյ և ի մէնջ, որ է օրհնեալ յաւիտեանս, ամէն»։ </p>
            <p>Իսկ յորժամ հասաւ թուղթս այս յՈւռհա, հաստատեցան ի վերայ ճշմարտութեանն։ Իսկ յորժամ եղև Զատիկ, Երուսաղէմացիքն կեղծաւորութեամբ վառեցին զլոյսն և ոչ ճշմարտութեամբ և խաբեցին զազգն իւրեանց, և յօտար հրոյ վառեցին զաստուածային կանթեղսն. այլ ստուգապէս վառեցաւ ի Հայոց Զատկին, որ և վկայեցին ամենայն հաւատացեալք, որք և վկայ էին ի սուրբ քաղաքն Երուսաղէմ, և յայնժամ եղեն ամօթալից ամենայն ազգն Յունաց, վասն զի կատարեցին զԶատիկն ի յաւուր Ծառազարդարին։ </p>
            <p>Յայսմ ամի դարձեալ ժողով արար թագաւորն Եգիպտոսի և Դմշկայ՝ և գան ի վերայ սուրբ քաղաքին Երուսաղէմի անհամար բազմութեամբ։ Եւ թագաւորն Երուսաղէմի Պաղտոյնն ելեալ գնայր ընդդէմ նոցա ի պատերազմ, և Եգիպտացիքն արարին զՓռանգն փախստականս սաստկապէս պատերազմաւ, և ի նոյն ժամայն ելանէր ի ծովէն բազում զօրք Փռանգաց և յաղթեցին զօրացն Եգիպտացւոցն և արարին զնոսա հալածականս սաստիկ կոտորածով։ Եւ յայսմ ժամու գայր թագաւորն Երուսաղէմի Պաղտոյնն ի քաղաքն իւր յԱքքա. և Տաճիկ ոմն Եթովպացի՝ նստեալ կայր գաղտաբար ի դարանի ընդ թփով միով, և հարեալ զթագաւորն Երուսաղէմի նիզակովն ի վերայ քովիցն. և յայնժամ Եթովպացին սպանաւ, բայց խոց մարմնոյ թագաւորին անողջանալի մնաց մինչև յօր մահուան իւրոյ, և յայնժամ լցաւ Երուսաղէմ սգով և տրտմութեամբ ի վերայ թագաւորին իւրեանց։ Այս եղև վասն անիրաւ սուրբ Զատկին կատարման, վասն զի զնոյն յանդգնութիւն յանդգնեցան ազգն Յունաց ի յաւուրս Վասլի կայսերն, և ոչ վառեցաւ լոյսն, և այլազգին կոտորեաց զամենայն աղօթաւորսն ի մէջ սրբոյ Յարութեանն ի դուռն Գերեզմանի Քրիստոսի Աստուծոյ մերոյ։ </p>
            <milestone unit="section" n="552"/><p>Դարձեալ ի բարձրանալ Հայոց թուականութեանս ՇԾԲ եղև մեծասաստ բարկութիւն Աստուծոյ ի ձեռն սաստիկ անձրևի՝ ի քաղաքն յՈւռհա յաւուր հինգշաբաթու փոքրկանն. որպէս պատմէ վասն առաջին ջրհեղեղին, այսպիսի նմանութեամբս սրտմտեալ ժողովեցաւ յօդն վերին և ամպախաղաց կայծակաշունչ ճայթմամբ դղրդեալ շարժմամբ երեսք երկնից, որպէս կարծեալ ոմանց, եթէ եհաս օր կատարածի քաղաքիս, վասն զի հեղաւ յերկնից ահաւոր անձրև և կարկտախառն ի յառաւօտուն ժամուն, և ի ծագել արեգականն յարեաւ և հեղեղն յարևմտից կողմանէ և գայր դարէ ի դար և եհար զպարիսպ քաղաքին և պատառեաց և ելից զմէջ քաղաքին և արար աւեր զմասն քաղաքին, փլոյց բազում տունս և սատակեաց բազում կենդանիս, բայց մարդ ոչ անկաւ յորոգայթ, վասն զի լուսով եղև պատուհասն, փախեան ի չարէ։ </p>
            <p>Յայսմ ամի գնեցին զկոմսն Փռանգաց զՊեմունդն ի ձեռաց Դամիշմանին հարիւր հազար դահեկան, միջնորդութեամբ և օգնութեամբ մեծ իշխանին Հայոց, որ ասի Գող Վասիլ, և սորա տուեալ տասն հազար դահեկան ի գինսն նորա, իսկ կոմսն Անտիոքայ Տանգրի ոչ տայր ի գինս Պեմունդին և ոչ մի ինչ։ Եւ յայնժամ ժողովեցան ամենայն գանձն առ Վասիլն. և մեծաւ իշխանութեամբ ջան եդեալ և տայր բերել զնոսա ի սահմանս աշխարհին իւրոյ, և տայր զգանձն հարիւր հազար դահեկան՝ և առեալ զՊեմունդն առ իւր՝ և ելանէր ընդ առաջ նորա և մեծաւ պատուով հանգուցանէր զնա ի տան իւրում, և բազում ընծայս տայ Պեմնդին և ամենայն բերողացն, որ ընդ ամենայն լինէր քսան հազար դահեկան։ Եւ զկնի աւուրցն գնացեալ Պեմունդն ի քաղաքն իւր Անտիոք և մեծաւ երդմամբ եղև որդեգիր Գող Վասլին Հայոց իշխանին, և զՌաջարդն զքուրորդին Պեմնդին երետ Դամիշմանն տուրս Ալէքսին՝ Յունաց թագաւորին ի ձեռն բազում գանձուց։ </p>
            <p>Յայսմ ամի զօրաժողով արար կոմսն Ուռհայոյ Պաղտինն և գնաց ի վերայ Թուրքին ի գաւառն Տաճկաց ի սահմանս Մերտնայ և արար կոտորածս զնոսա և կալաւ զամիրայն նոցա, որ ասի Ուլլխ-սալար և զկանայս և զորդիս նոցա վարէր ի գերութիւն, և էած ի քաղաքն Ուռհա և անհամար հօտս ոչխարաց ընդ նմա իբրև հազարաց և զձիոց և պախրէաց և զուղտուց, զամենայն միաբարձ արկին ի քաղաքն յՈւռհա։ </p>
            <p>Յայսմ ամի իջեալ հայրապետն Հայոց Տէր Բարսեղ ի քաղաքէն Անւոյ ամենայն պաշտօնէիւք իւրովք և ազատօք, եպիսկոպոսօք և քահանայիւք և գայր ի քաղաքն Ուռհա. և կոմսն Փռանգաց Պաղտինն յոյժ մեծարեաց զնա մեծաւ պատուով՝ որպէս վայել է հայրապետի, և գիւղս և տուրս պարգևէր նմա, և յոյժ սիրեաց զհայրապետն Հայոց։ </p>
            <p>Յայսմ ամի մեռաւ կաթուղիկոսն Աղուանից Տէր Ստեփաննոս. և կաթուղիկոսն Հայոց Տէր Բարսեղ առաքեաց եպիսկոպոս ի Հայոց և արար ժողովս զեպիսկոպոսունս Աղուանից աշխարհին, և ձեռնադրեցին զեղբայր Տէր Ստեփաննոսին յաթոռն տանն Աղուանից ի քաղաքն, որ ասի Գանձակ, զոր և յետոյ անարժան գտին զնա աթոռոյ հայրապետութեանն, ընդ բանադրանօք փակեաց զնա Տէր Բարսեղն կաթուղիկոսն Հայոց, և յաթոռոյ և ի պատուոյ հայրապետութեանն արտաքս ընկեցին զնա. զայս արարին վասն խոտոր վարուց իւրոց։ </p>
            <milestone unit="section" n="553"/><p>Ի թուականութեանն Հայոց ՇԾԳ զօրաժողով արարին կոմսն ուռհա յո յ Պաղտինն և ճօսլինն և գնացին ի վերայ քաղաքին, որ կոչի Խառան, և առաքեաց յԱնտիոք և կոչեաց զմեծ կոմսն Փռանգաց զՊեմունդս և զՏանգրի և զայլ ամենայն զօրսն Հայոց, և ժողովեցան առ նա ժողով մեծ. և իջան ի վերայ Խառնայ և արարին սաստիկ խսար, և նեղութիւն մեծ հասաւ քաղաքին ի հացէ։ Եւ ոմն ի Փռանգացն արար գործ ընդ որ ոչ հաճեցաւ Աստուած, բացեալ զմէջ հացին և աղբեաց ի նմա և տարեալ դնէր հանդէպ դրան քաղաքին, և տեսեալ քաղաքացեացն առ վտանգին յարձակեցաւ մի ոմն և առ զնա զի կերիցէ, և տեսեալ զաղտեղի գործն՝ զազրացաւ և տարեալ ցուցանէր քաղաքացեացն։ Եւ տեսեալ արանց իմաստնոց, ասեն թէ՝ «Ահա մեծ գործ մեղաց, զոր ոչ համբերէ Աստուած այս գործոյս և ոչ տայ նոցա յաղթութիւն, վասն զի ի հացս յայս արարին մեղս, զոր ոչ լուաք այսպիսի մեղս յերկրի»։ Եւ յայնժամ զօրքն Պարսից ահագին բազմութեամբ գային ի վերայ նոցա, ճկրմիշ ամիրայն Մօսլայ և Սուգման որդի Արդուխին։ Եւ լուեալ զայս իշխանքն Փռանգաց՝ գնացին մեծաւ ուրախութեամբ ի վերայ Պարսից զօրացն և երկօրեայ գնացս հեռացեալ ի քաղաքէն ի տեղին, որ կոչի Օշուտ։ Եւ Ուռհայոյ կոմսն և ճօսլինն հպարտացեալք ընդ միտս իւրեանց՝ և զՊեմունդ և զՏանգրի հեռագոյն կացուցանէին ի զօրաց իւրեանց, և ասացին՝ եթէ Մեք յառաջ դիպեսցուք և առցուք անուն յաղթութեան։ Եւ եղև ի հանդիպիլ Պաղտոյնին և ճօսլին զօրացն Թուրքին, լինէր ահաւոր և սաստիկ պատերազմ յօտար աշխարհին Տաճկաց, և յայնժամ յաղթեաց զօրքն Պարսից զօրացն Փռանգաց և զաստուածասաստ բարկութիւնն ածին ի վերայ քրիստոնէից, վասն զի լցաւ ամենայն երկիր արեամբք և դիակամբք աւելի քան երիս բիւրս հաւատացելոց և հատաւ մարդ ի գաւառաց։ Եւ կալան զՈւռհայոյ կոմսն զՊաղտինն և զճօսլինն՝ և տարան զնոսա ի գերութիւն, և այլքն կացին ամբողջ զօրօքն իւրեանց, զբռնաւորսն առին և անկանէին փախստական ի յՈւռհա քաղաք։ </p>
            <p>Եւ էր սուգ մեծ ի վերայ քաղաքին Ուռհայոյ, վասն զի Խառանեցիքն կալան զառաջն մնացեալ զօրացն և փակեցին զլեառն և զդաշտն և զամենայն փախստականսն սպանանէին առհասարակ՝ արս տասն հազար, և ածին մեծ անցումն հաւատացելոցն Քրիստոսի առաւել քան զԹուրքն, և բազում կսկիծ լալոյ և աղէտ թախանձանաց եղև յՈւռհա. որ և առհասարակ ողբումն արտասուաց էր յաւուր յայնմիկ ի վերայ քաղաքին Ուռհայոյ և ընդ ամենայն աշխարհն քրիստոնէից էր սուգ մեծ։ Եւ յայնժամ տարան զկոմսն զՊաղտինն ի Մօսլ քաղաք Տաճկաց և զՃօսլինն տարան ի Հարսնքև և առ Սուգման որդի Արդուխին, և ճկրմիշն տարաւ զՊաղտինն։ </p>
            <p>Իսկ Պեմունդն խորհեցաւ գնալ յաշխարհն Փռանգաց ի խնդիր զօրաց և տայր զՈւռհա և զԱնտիոք ի քուրորդին իւր Տանգրի։ Եւ յորժամ հասաւ Պեմունդն ի յաշխարհն Փռանգաց, կին ոմն էր յոյժ մեծատուն, որ էր լեալ կին Ստեփան Պինօլին կոմսին Փռանգաց, մեծազգի և բռնակալ, սորա բռնեալ զՊեմունդն առ իւր և ասէր թէ՝ «Արա զիս քեզ կին, վասն զի այր իմ մեռաւ, և երկիրս և զօրս հեծելոց անտէր շրջին»։ Եւ Պեմունդն ոչ առնոյր ի յանձն ասելով. «Ես բազում երդմամբ վասն զօրաց եկի այսր, վասն զի շուտով երթիցուք յօգնութիւն մնացեալ զօրացն քրիստոնէից, որք կան ի մէջ անօրինաց ազգացն Պարսից»։ Իսկ կինն հարկանէր զնա մեծաւ ուժգնութեամբ, և նա ոչ լսէր նմա. յայնժամ երկաթի կապանօք արկանէր զնա ի բանտ, և կացեալ զաւուրս ինչ ի բանտի, հաւանեալ լինէր և էառ զնա իւր կին և ծնաւ ի նմանէ երկու որդի, և զկնի հինգ ամի մեռանէր մեծ կոմսն Փռանգաց Պեմունդն ի յաշխարհն իւր և ոչ ժամանեաց ելանել յայսկոյս աշխարհիս։ </p>
            <p>Յայսմ ամի մեռաւ Դամիշմանն մեծ ամիրայն Հոռոմոց աշխարհին, որ լեալ էր յազգէն Հայոց, այր բարի և շինող աշխարհի և էր յոյժ ողորմած ի վերայ հաւատացելոցն Քրիստոսի, և եղև սուգ մեծ ի վերայ հաւատացելոցն, որք էին ընդ ձեռամբ նորա։ Եւ մնաց իւր երկոտասան որդի, և կալաւ զաշխարհն աւագ որդին, որ կոչէր Խազի, և զայլ եղբարսն իւր սպանանէր գաղտաբար։ </p>
            <p>Յայսմ ամի մեռաւ Սուգմանն որդի Արդուխին այն՝ որ ունէր յառաջագոյն զսուրբ քաղաքն Երուսաղէմ. որ և յայտնի երևի նշանն Արդուխին ի սուրբ Յարութիւնն Աստուծոյ, զի երեք նետք հարեալ կայ նորա ի ձեղունսն եկեղեցւոյն մինչև ցայսօր։ Մեռաւ անդ և թաղեցաւ յԵրուսաղէմ ի ճանապարհի Սողոմոնի տաճարին։ Իսկ որդի նորա Սուգմանն էր չար և արիւնահեղ գազան, սորա զօրաժողով արարեալ զզօրսն Պարսից և գայ յօգնութիւն քաղաքին Տրապօլսոյ ի վերայ զօրացն Փռանգին, և ի ճանապարհին մեռեալ լինէր, և զօրքն գնացին փախստական յաշխարհն իւրեանց։ </p>
            <p>Յայսմ ամի մեռաւ թագաւորն Պարսից Պարկիարուխն որդի Մելեքշահին՝ որդւոյ Աբասլանայ. և նստաւ յաթոռ թագաւորութեանն Պարսից եղբայր նորա, որ ասի Տափար ի Խփչախ կնոջէն այն՝ որ դեղեաց և եսպան զտիեզերակալ Մելեք-շահն ի Բաղդատ քաղաք։ </p>
            <p>Յայսմ ամի առաւ Մարաշ քաղաք ի Յունաց, և ելաւ իշխանաց իշխանն ի նմանէ և տայ զքաղաքն ի ճօսլինն և զպատկերս սրբոյ Աստուածածնին ծախեաց ընդ բազում գինս ոսկւոյ մեծ իշխանին Հայոց Թորոսի որդւոյ Կոստանդեայ՝ որդւոյ Ռուբենայ, և ինքն գնաց ի Կոստանդնուպօլիս։ </p>
            <milestone unit="section" n="554"/><p>Դարձեալ եղև ի թուականութեանն Հայոց ՇԾԴ լինէր փոխումն սուրբ հայրապետին Տեառն Գրիգորիսի համանուն Տէր Վահրամին որդի Գրիգորոյ՝ որդւոյ Վասակայ ի Պալհաւունի ազգէն։ Յայսմ ամի եղև անկեալ սիւնն հաւատոյ Հայաստանեայց և պարիսպ սրբոյ եկեղեցւոյ տանն արևելից Հայաստանեայց, վասն զի սա եղև սքանչելագործ ի մէջ Հայաստանեայց և պայծառ առաքինութեամբ պարապեալ կայր յամենայն ճգնողական վարս, և էր ժուժկալ պահօք և աղօթիւք, և կայր ի պաշտօնն Աստուծոյ անդադար սաղմոսերգութեամբ, սա նորոգեաց ըզկարգ հաւատոց Հայաստանեայց և անհանգիստ թարգմանութեան էր պարապեալ, և զամենայն պակասութիւն կտակարանացն Աստուծոյ առ մեզ կարգաւ կատարեալ զարդարեաց ի Յունաց և յԱսորւոց թարգմանութեան հոգս տարեալ անդադար խորհրդով և ամենայն պայծառութեամբ Սուրբ Գրոց ելից զեկեղեցի Հայաստանեայցս, և էր ինքն հեզ բարուքն և խոնարհ սրտիւք, և ի վերայ այսր ամենայնի էր յոյժ աստուածասէր և պատուիրանապահ և յամենայն կողմանց կարող էր օգնել հօտին Քրիստոսի, վասն զի էր բանիբուն կորովի գրոց շնորհաց. և էր սա նմանեալ առաջին իմաստնոցն Հայոց՝ Մովսիսի ունիմ ասել և Դաւթի, վասն զի ունէր գլուխ աթենացի և լեզու հրեղէն ներկեալ և դիւրաւ առնոյր զծածկոց յերեսաց Հին և նոր կտակարանացն Աստուծոյ և բանայր զդուռն աստուածաբուղխ աղբիւրացն և զհոսումն Սրբոյ Հոգւոյն զեղոյր ի լսելիս հաւատացեալ ժողովրդոց. սա եղև օրինակ դասուց կրօնաւորաց՝ ամենայն քաջակիրթ առաքինութեամբ յառաջացեալ էր։ Եւ կացեալ սորա յաթոռ հայրապետութեանն ամս քառասուն, և ի ժամանակի մահուանն հանդիպեցաւ առ մեծ իշխանին Հայոց՝ որ ասի Գող Վասիլ, որ էր այր հզօր և պատերազմող, վասն զի առ սա եղև ժողովեալ մնացեալ գունդն Հայոց։ </p>
            <p>Իսկ երևեալ պատանի ոմն Գրիգորիս անուն՝ որ քուրոջ որդւոյ որդի էր Տեառն Վահրամայ, զնա յատենի կացուցանէր Տէր Գրիգորիս և անուանէր զնա կաթուղիկոս տանն Հայոց զկնի մահուան Տեառն Բարսեղի. և միջնորդ կացուցանէր զիշխանն Հայոց զՎասիլն՝ զտէրն Քեսնոյ և ամենայն աշխարհաց նորա։ Եւ Տէր Բարսեղ հնազանդ լեալ ամենայն հրամանաց Տեառն Գրիգորիսի և յայնմ օրէ էառ առ ինքն զանուանեալն կաթուղիկոս զԳրիգորիս զորդի Ապիրատին։ Եւ եղև ի Տրէ ամիս, յառաջին շաբաթն ամառն աղուհացիցն, յաւար շաբաթու վախճանեցաւ սուրբ հայրապետն Տէր Գրիգորիս և թաղեցաւ մեծաւ հանդիսիւ ի Կարմիր վանքն մերձ ի Քեսուն. և Տէր Ստեփաննոս հայր վանացն արար ժողով ի վերայ գերեզմանին նորա կրօնաւորաց և քահանայից և հայրապետական պատուով յղարկեաց զնա ընդ սուրբսն. և իշխանն Հայոց Վասիլն և այլ ազատագունդքն Հայոց արարին կոծ մեծ ի վերայ նորա և դառնակոծ արտասուօք լային առհասարակ ի վերայ նորա, վասն զի զրկեալ եղեն յայնպիսի սուրբ հայրապետէն, և նովաւ յիշեալ լային տունն Հայոց և լային զանտիրանալն իւրեանց ի յօտար աշխարհ և զելանելն ի հայրենի տանէն իւրեանց։ </p>
            <p>Յայսմ ամի մեռաւ սքանչելագործն և մեծ ճգնաւորն Մարկոս միայնակեացն, որ զամս վաթսուն և հինգ կայր ի խոտաճարակութեան վարս. վասն զի զհաց, և որ ինչ նման հացի, ոչ ճաշակեաց ի կրօնաւորութեանն իւրում, և սա իսկ ունէր զտեսողութեան հոգի սրբոց մարգարէիցն, և էր ի բազմաց վկայեալ, վասն զի յամենայն աւուր տեսանէր նա զՀոգին Սուրբ, և էր բնակեալ ի յանջրդի լեառն մի ի Մոկացն գաւառին, որ ասի Կոնգռնակ, որ էր Ասորի Խարսինակքն՝ մերձ ի յաշխարհն Մարաշ քաղաքին, սա աղօթիւք իւրովք յերկուս տեղւոջ ջուր եհան ի յայնմ սահմանին, սա իսկ մարգարէացաւ ի վերայ Փռանգաց, յորժամ առին զսուրբ քաղաքն Երուսաղէմ, եթէ դարձեալ զօրանան ազգն Պարսից և գան սրով մինչև յեզր Ովկիանոս ծովուն, որ և տեսաք իսկ. և ասացաք վասն քահանայից և վասն ժողովրդոց, եթէ թուլանան ի հաւատոց, և բառնի աստուածպաշտութիւն յաշխարհէ, նուագին հ աւատք և փակին դրունք սրբոյ Եկեղեցւոյ, խաւարին ի գործոց բարեաց, մոռանան զպատուիրանս սրբոյ Աւետարանին Քրիստոսի, ծովանան մեղք և չարիք ի վերայ երկրի, և որդիք մարդկան իբրև զծով ծփին ի մէջ մեղաց, մոռանան ի գործել զարդարութիւն ամենայն ազգք Հաւատացելոց։ Այս սուրբ ճգնաւորս մեռաւ յայսմ ամի և թաղեցաւ ի վանքն, որ կոչի Կաստաղօն, մերձ ի յամուր բերդն որ ասի Վահկայ, ի Տօրոս լեառն։ </p>
            <p>Յայսմ ամի զօրաժողով արարեալ ճկրմիշ ամիրայն Մօսլայ և Մծբնայ և գայր բազում զօրօք իջանէր ի դուռն քաղաքին Ուռհայոյ ի ժամանակս արտուցն։ Եւ զօրագլուխ զօրացն Փռանգաց՝ որ ասի Ռաջարդ, զոր էր կացուցեալ Տանգրի պահապան քաղաքին, առեալ զզօրս քաղաքին և անմտաբար հետևակօք ելեալ ի պատերազմ ընդդէմ քաջ և պատերազմող զօրացն Պարսից, և տեսեալ նոցա զանպատրաստութիւն զօրացն Փռանգաց, բախեալ զնոսա և միաբան լցին ի խանդակ քաղաքին և ի քաղաքին դուռն մտեալ ի խանդակ քաոաքին միաբան ամենայն զօրքն Պարսից՝ և արարին կոտորածս արս իբրև չորս հարիւր և յիսուն, և քերթեալ զամենեցուն զգլուխսն տարան ի Պարսիկս, և եղև սուգ մեծ յաւուր յայնմիկ ի վերայ Ուռհայոյ, վասն զի յամենայն տուն սուգ և աղաղակ լալոյ կայր, և արեամբ զարդարեալ էր ամենայն վայրք քաղաքին Ուռհայոյ. և դարձաւ ճկրմիշն մեծաւ յաղթութեամբ և գնաց ի յաշխարհն իւր։ </p>
            <p>Յայսմ ամի մեռաւ կոմսն Փռանգաց Զնճիլն, որ էր ի վերայ քաղաքին Տրապօլսոյ, և տայր զարտաքին քաղաքն, զոր շինեաց, և զզօրսն իւր ի քուրորդին իւր ի Պեթրանն, որ էր այր քաջ և պատերազմող, այրս այս Զնճիլս, որ տարաւ ետ զզէնն Քրիստոսի Յունաց թագաւորին Ալէքսին ի Կոստանդնուպօլիս։ </p>
            <p>Յայսմ ամի քաղաքն, որ կոչի Ապլասթան, ի Ջահան գաւառն, ահագին նեղութիւնս և վիշտս և վտանգս կրեաց ի զօրացն Փռանգաց, և սաստիկ բարկութենէ անտի խորհեցան չար հասուցանել նոցա և արարին զյոյսն իւրեանց ի յայլազգիսն և գաղտաբար հանեալ մարդ և զդիմացի զհեծեալն ի ներքս ժողովեալ և առ իրար միաբանեցան ազգն Հայոց և գնացին կլային վերայ և ասեն ցզօրագլուխն Փռանգաց, եթէ «Արի, առ զազգդ քո և գնա, և Աստուած ընդ քեզ»։ Եւ նորա լուեալ զայս՝ սրտմտեալ որպէս զչար գազան և ելեալ ի պատերազմ ի վերայ քազաքացեացն, յայնժամ քաղաքացիքն յաղթեալ նոցա և կոտորեցին զնոսա առհասարակ, որ ոչ մնաց ի նոցանէ և ոչ մի. և Տէր համարեցաւ նոցա զայն արդարութիւն, և յաւուր յայնմիկ կոտորեցան իբրև ոգիք երեք հարիւր վասն չարեացն, զորս ածին ի վերայ Հաւատացելոցն, զի յաւեր դարձուցին զերկիրն և արարին անմարդ, փշաբեր. և խոպան եղև երկիր առաջի նոցա, այգիք և ծառք գօսացան, և երեսք դաշտաց տատասկով լցան, և խցեալ ցամաքեցան աղբևրք, բարձին զսէր և զուրախութիւն ի սիրելեաց, մատնութիւն և ատելութիւն տարածեցաւ ի վերայ երկրի, հատուցին զերթևեկ յեկեղեցւոյ ի դառն չարեաց իւրեանց, և փակեցան դրունք տաճարին Աստուծոյ, շիջան կանթեղք ի լուսոյ, խափանեցան օրհնութիւնք Աստուծոյ ի տաճարէն Տեառն. քահանայք մատնեցան ի չար ծառայութիւնս և ի բանտս, սեղանք և աւազանք սրբոյ Եկեղեցւոյ փլեալ կործանեցան, և ծածկեալ եղեն խորհուրդ խաչի, և բուրումն խնկոց մոռացեալ եղև և ամենայն փառաբանութիւն Աստուծոյ արգելեալ եղև յամենայն գաւառն Ապլասթային. և յայլ տեղիս քակեցան ժամատեղք, արհամարհեցան քահանայք, վերացաւ քննութիւն սուրբ հաւատոց, հալածեցաւ ճշմարտութիւնն, մերժեցաւ արդարութիւնն, որոշեցաւ աստուածպաշտութիւնն և միաբան մոռացան զդատաստանն ահեղ ատենին Քրիստոսի։ Այս այսպէս գործեցաւ ի մոլի ազգէն Փռանգաց, վասն զի փառաւոր իշխանքն և գլխաւորքն նոցա հատան, և իշխանութիւն նոցա յանարժանսն և յոչոքսն անկաւ և վասն այնորիկ յարուցին հալածանս և չարչարանս ի վերայ հաւատացելոցն Քրիստոսի ի ձեռն սաստիկ արծաթսիրութեանն իւրեանց։ </p>
            <p>Յայսմ ամի փլաւ սուրբ Սոփի, որ էր ի քաղաքն յՈւռհա, ի յարևմտից կողմանէ մեծ մասն եկեղեցւոյն ի վայր անկաւ։ </p>
            <p>Յայսմ ամի երևեալ աստղ մի գիսաւոր՝ ահաւոր, մեծ և զարմանալի, և սոսկալի երևեալ տեսողացն ի յարևմտից կուսէ հարաւոյ կողմանէն, և գէսքն նորա ելից զմեծ մասն երկնից, և էր ի Փետրուարի ամսոյ ԺԳ և էր յերեկոյի Տեառնընդառաջին և կացեալ զաւուրս յիսուն, և հիացումն գործէր տեսիլն նորա ամենայն արարածոց, վասն զի որպէս զգնացս գետոց երևեալ լինէր գէսք նորա։ Եւ ոչ ոք լուեալ այնպիսի հրաշալի տեսիլ, և ասացին իմաստունքն և հանճարեղքն եթէ Այս աստղ թագաւորի է, թագաւոր ծնանի ի յայսմ ամի, որ նա տիրէ ամենայն արարածոց, և հասանէ թագաւորութիւնն նորա ի ծովէ մինչև ի ծով, որպէս զմեծն Աղէքսանդրոս զՄակեդոնացին։ </p>
            <p>Յայսմ ամի եկին բազմութիւն զօրաց Արապկաց յԱրաբացւոց աշխարհէն և կամէին տիրանալ Հալպայ և ամենայն Տաճկաց աշխարհին, էին իբրև բիւրս երեք։ Եւ յայնժամ յարուցեալ քաջ զօրականն Աստուծոյ Տանգրի կոմսն Անտիոքայ՝ և գնացեալ ի վերայ նոցա՝ և արար զնոսա փախստականս և անթիւ աւարաւ դարձաւ ի քաղաքն Անտիոք։ </p>
            <milestone unit="section" n="555"/><p>Դարձեալ ի թուականութեանն Հայոց ի յամի ՇԾԵ մեռաւ ճկրմիշ ամիրայն Մօսլայ ի ձեռաց Ջօլէ ամիրային Պարսից, վասն զի եղև սաստիկ պատերազմ երկոցունց կողմանցն և յաղթեաց Ջօլի զօրացն ճկրմիշին, և հարին զնա նետիւ ի խոց մահու և յետ սակաւ աւուրց սատակեալ լինէր չար գազանն այն, և զամենայն աշխարհն տայր ի սուլտանն Խլիճ-Ասլանն, տայր և զՊաղտոյնն զկոմսն ի ձեռս նորա՝ զկոմսն Ուռհայոյ, վասն զի նա ունէր զՊաղտոյնն իւր ծառայ։ Եւ արար ժողով Խլիճ-Ասլան սուլտանն արևմտից և գնացեալ էառ զՄօսլ և զճզիրա և զամենայն աշխարհն նորա։ </p>
            <p>Յայսմ ամի յառաջ քան զայս գայր Խլիճ-Ասլանն բազում զօրօք ի վերայ քաղաքին Ուռհայոյ և կացեալ զաւուրս ինչ ի վերայ բազում պատերազմաւ և ոչինչ կարաց առնել և յարուցեալ գնաց էառ զքաղաքն, որ կոչի Խառան, և արար զամենայն աշխարհն ընդ ձեռամբ իւրով և դարձաւ յաշխարհն հւր։ </p>
            <milestone unit="section" n="556"/><p>Իսկ ի թուականութեանն Հայոց ի յամի ՇԾԶ եղև սաստիկ պատերազմ յաշխարհին Տաճկաց ի գաւառին Մօսլայ, Խլիճ-Ասլան և Ջօլի ամիրայն բազում զօրօք հարան ընդ միմեանս և եղև սաստիկ արեան Հեղումն յերկոցունց կողմանց, և յաղթեաց Ջօլի զօրացն սուլտանին, և մնացեալ զօրքն իւր փախստական գնացին ի քաղաքն Մելտենի։ Եւ սպանաւ ի մեծ պատերազմին սուլտանն Խլիճ-Ասլանն, և եղև մահն նորա սուգ մեծ ի վերայ քրիստոնէից, զի էր այր բարի և քաղցր ի վերայ քրիստոնէից յամենայն կողմանց, և մնացեալ իւր չորս որդի տիրանային գաւառաց իւրոց։ </p>
            <p>Յայսմ ամի զօրաժողով եղեալ ազգն Պարսից երկոտասան հազար և անցեալ ընդ Տօրոս լեառն ի գաւառն, որ կոչի Անաւարզա, և արար աւար զամենայն երկիրն Թորոսի՝ որդւոյ Ռուբենայ, և գայր անցանէր ընդ դաշտն քաղաքին Մարաշայ, և անթիւ բազմութեամբ հասանէր յերկիրն Գող Վասլին, ի տեղին` որ կոչի Բերդուս՝ ի սահմանս նուիրականն։ Եւ լուեալ զայս իշխանն Հայոց Վասիլն, զօրաժողով արարեալ զգունդն Հայոց զօրացն և նոքա որպէս զարծիւս և կամ որպէս զկորիւն առիւծուց հասանէին ի վերայ այլազգեացն, և արարին սաստիկ և ահաւոր պատերազմ և մեծաւ յաղթութեամբ դարձուցին զԹուրքն ի փախուստ և միաբան սրով զհետ ընթացան և արարին անթիւ կոտորածս զնոսա և կալան զբազումս ի նոցանէ և թափեցին զամենայն առ և զգերութիւն։ Եւ դարձաւ իշխանն Հայոց Վասիլն և ամենայն ազատագունդն Հայոց մեծաւ յաղթութեամբ և բազում ուրախութեամբ եկեալ ի քաղաքն իւր Քեսուն և տուեալ գոհութիւն Աստուծոյ, որ յամօթ արար զթշնամիսն խաչին Քրիստոսի։ </p>
            <milestone unit="section" n="557"/><p>Իսկ ի հասանել թուականութեանն Հայոց ՇԾԷ դարձեալ կրկնապատիկ ժողով արարին ազգն Պարսից և արս ընտիրս լինէին իբրև վեց հազար և հանդերձ սուլտանովն իւրեանց գային յաշխարհն Վասլին Հայոց իշխանին, և քինախնդիր լինէին վասն առաջին կոտորածին, զոր կոտորեաց իշխանն Վասիլն ի բերդուսն, և գազանաբար հասանէին ի սահմանս քաղաքին, որ կոչի Հարսն-մսուր։ Եւ էր ժամանակ հնձոցն արտորեայցն, և արարին կոտորածս զվաստակաւորսն և հանդերձ գերութեամբ դարձան և իջան առ բերդին, որ ասի Հարթան։ Եւ յորժամ լուաւ իշխանն Հայոց Գող Վասիլն զգալ այլազգեացն, հասանէր զօրօք իւրովք ի վերայ նոցա հինգ հարիւր արամբք, և արարին սաստիկ պատերազմ քաջագունդքն Հայոց և ազատքն զմիմեանս յորդորէին և յօժարաբար քաջանային ընդդէմ Թուրքացն զօրացն, Ապլասաթ յազատ ազգէ իւր զօրօքն յարձակեալ ի վերայ այլազգեացն, և Պետրոս քեռորդին Գող Վասլին իւր ագատօքն արիանայր, և Վասիլ ոմն Տղայ անուն մայրենեօք յազատ ազգէ, և նա իւր զօրօքն բեկանէր զթևսն զօրացն Պարսից, և Տիրան այր քաջ, որդի ազնուական ի մեծամեծացն Հայոց, և արարին պատերազմ ահաւոր քաջագունդն Հայոց և յաղթեցին զօրաց այլազգեացն մեծաւ յաղթութեամբ և արարին սաստիկ կոտորածս զնոսա և կալան զսուլտանն նոցա և զայլ բազում իշխանսն Պարսից և ի գերութիւն վարէին զնոսա առաջի իւրեանց։ Եւ դարձաւ իշխանն Հայոց Վասիլն մեծաւ յաղթութեամբ և բազում աւարաւ և եկեալ ի քաղաքն իւր Քեսուն՝ և փրկեաց զամենայն գերութիւնն, զոր առին այլազգիքն, և եղև մեծ ուրախութիւն հաւատացելոցն։ </p>
            <p>Յայսմ ամի ճօսլինն գնեաց ի Ջօլէ զկոմսն Ուռհայոյ զՊաղտինն երեսուն հազար դահեկանի և երեկ առ իշխանն Հայոց Վասիլն, և արար մեծ ընդունելութիւն նոցա և երետ սմա բազում տուրս։ Եւ գնաց Պաղտինն և արար ժողովս հեծելոց ի Ռապան ի քաղաք Վասլին՝ և կամեցաւ պատերազմել ընդ Տանգրի ընդ առն աստուածապաշտի։ Եւ արարին Պաղտինն և ճօսլինն զայս ինչ գործ անօրէնութեան, զոր ոչ էր հաճելի Աստուծոյ, առաքեցին առ ամիրայն Պարսից ի Ջօլի և բերին իւրեանց յօգնութիւն հինգ հազար ձիաւորով և յարուցին սաստիկ պատերազմ ընդ Տանգրի կոմսին Անտիոքայ վասն գաւառաց իւրեանց, զոր առեալ էր Տանգրի, յորժամ էին ի գերութիւն, և ոչ տայր ի նոսա. և կամէր զնոսա Տանգրի իւր ի ճորտութիւն ածել, և նոքա ոչ հաւանէին նմա։ Եւ եղև ժողով Վասլին առ նոսա արս ութ հարիւր, և այլ զօրք Պածինկաց ի Հոռոմոց թագաւորէն զօրացն, որք էին ի Մսիս քաղաք, և եղև ժողով բազում։ Եւ յայնժամ գայր զինուորն Քրիստոսի Տանգրի հազար ձիաւորով և այլ հետևակ զօրք ընդ նմա, և ի սահմանսն Թլպաշարայ եղև սաստիկ պատերազմ Պաղտոյին և Տանգրէի, և մարտեան ընդ միմեանս ահ ագին և զարմանալի։ Իսկ զօրքն Պարսից արարին սաստիկ կոտորածս զհետևակ զօրսն Փռանգաց ի Տանգրէի գնդէն, իսկ ի բազմանալ պատերազմին յաղթեաց Տանգրի զօրացն Պաղտունին և արարին փախստական զնոսա։ Եւ յայնժամ դարձաւ մեծաւ սրտմտութեամբ ի վերայ Ջօլէ և սուր ի գործ արկեալ վարէր զնոսա սաստիկ կոտորածով, և մեռաւ յաւուր յայնմիկ ի դասուց քրիստոնէից ոգիք իբրև երկու հազար, և դարձաւ Տանգրի մեծաւ յաղթութեամբ և գնաց յԱնտիոք ի քաղաքն իւր։ Եւ Պաղտինն լինէր փախստական և անկանէր ի բերդն, որ ասի Արևընդան, և ճօսլինն մտանէր ի Թլպաշար ի բերդն իւր և զերծաւ։ </p>
            <p>Եւ յորժամ լուան զայս ի քաղաքն Ուռհա, առհասարակ ի սուգ և տրտմութիւն մտին վասն Պաղտնին, վասն զի մեռեալ գիտացին զնա. և արարին ժողով յեկեղեցին ի սուրբն Յովհաննէս և առ պապիոսն Փռանգաց վասն միաբանութեան, զի երկնչէին, թէ դարձեալ անկանի քաղաքն ի Տանգրի և նա տայ զմեզ ի ձեռն Ռաջարդին, զի նա յորժամ ունէր զքաղաքն Ուռհա, բազմաց աւեր արար։ Իսկ յորժամ եկին ի մի վայր քաղաքացիքն Ահոկոյ՝ բանս խօսեցան ընդ պապիոսն և ասացին, «Սեր մարդ և մեր թող պահեն զկլայն քաղաքին, մինչև մեզ տէր յայտնի»։ Եւ զկնի միոյ աւուրն գայր ճօսլինն և Պաղտին և մտանէին ի քաղաքն Ուռհա, և արարին վասն այն խօսիցն քննութիւնս» և համարեցան զայն բան արատ և թիւրեցին զխօսքն ի չար խորհուրդս և բազմաց շատ աւեր ածին և զայլոց զանմեղաց զաչսն ի լուսոյ խաւարեցուցին։ Եւ յաւուրն յայնմիկ արարին չարաչար խրատ քրիստոնէից, վասն զի ազգն Փռանգաց դիւրաւ լսէին ամենայն չար մատնութեանն և յօժարութեամբ հեղումն արեան առնէին անմեղ և արդար արանց, և այնչափ յանդգնեցան՝ մինչև զարքեպիսկոպոսին Հայոց զՏէր Ստեփաննոսին զաչսն հանէին, զոր գիտացեալ քաղաքացեացն զանմեղութիւն նորա գնեցին զնա հազար դահեկանս։ </p>
            <p>Յայսմ ամի եղև դառնաչունչ և գազան ձմերոց, և ի բարկութենէ օդոյն՝ հատան բազում վայրի անասունք, և թռչնոց կորուստ եղեն ընդ ամենայն երկիր։ Եւ երեկ ի յաշխարհն Պարսից սեաւ ձիւն և եղև այն ահաւոր նշան ի վերայ ազգին Պարսից, զոր ոչ կարացին իմաստունքն Պարսից գիտենալ։ </p>
            <p>Յայսմ ամի շարժեցաւ սաստիկ պատերազմ ի յԱրաբիա՝ որ ասի Բասրայ, որ է տուն Յոբայ. ժողովեցան ազգն Արապկաց և Թուրքաց և արարին ահագին պատերազմ ընդ միմեանս. յայնժամ զօրքն Արապկաց արիաբար և սաստկապէս մարտեան ընդդէմ զօրացն Պարսից և մեծաւ յաղթութեամբ հարին զնոսա և կոտորելով արարին զնոսա փախստական։ Դարձեալ արարին ժողով զօրաց զօրագլուխն Թուրքաց և գային ի վերայ արապիկ զօրացն՝ և քաջաջան պատերազմաւ արարին զնոսա փախստականս, և արք յիսուն հազար ի զօրացն Արապկաց եկին ի գաւառն Հալպայ քաղաքին և կամեցան լինել ընդ ձեռամբ Տանգրէի Անտիոքայ կոմսին. և կացեալ զաւուրս ինչ դարձան յաշխարհն իւրեանց։ </p>
            <milestone unit="section" n="558"/><p>Իսկ ի թուականութեանն Հայոց յամի ՇԾԸ զօրաժողով արար կոմսն Ուռհայոյ Պաղտինն և ճօսլին կոմսն Թլպաշարայ և գնացին ի վերայ քաղաքին Խառնայ, վասն զի զարտորայսն նոցա կերիցեն։ Եւ էր ընդ նոսա ազատ ոմն հայեցի ի զօրաց Վասլին, որդի Տաճատայ իշխանին Տարօնոյ, որ անուանէր Ապլասաթ և էր այր քաջ և պատերազմող ընտիր, սա ի Վասլէն խռովութեան աղագաւ եկեալ էր ի յՈւռհա. և յորժամ հասան ի դուռն քաղաքին Խառնայ, յայնժամ Ուռհայեցիքն սկսան ալափ առնել զարտորայսն. և զօրքն Թուրքաց յանկարծակի հասանէին ի վերայ նոցա հազար և հինգ հարիւր ձիաւորով և սպանանէին ի յՈւռհայեցւոցն մարդ հարիւր և յիսուն, և զօրքն Փռանգաց սակաւ էր և կամէր Փախչել ի յուռհայ։ Յայնժամ Ապլասաթն որպէս զառիւծ գոչեաց և ձայն տուեալ զօրաց իւրոց և նոքօք բեկանէր զճակատ զօրացն այլազգեաց, և ապա դարձաւ Փռանգն ի վերայ և յետս պահեցին զզօրսն Թուրքաց. և դարձաւ Փռանգն ի յՈւռհա, և Թուրքն պատերազմաւ զհետ երթայր, և անվնաս մտան ի քաղաքն յՈւռհա։ Եւ Ապլասաթն ոչ հաճեալ ի գործ Փռանգին՝ և դարձաւ առ Վասիլն. և էր խոցեալ ի բազուկն, բայց անվնաս մնաց ի մահուանէ, վասն զի երկաթն էառ զզարկն։ </p>
            <p>Յայսմ ամի առին զծովահայեաց քաղաքն, որ անուանեալ կոչի Տրապօլիս, կացեալ ի խսար զամս տասն և մին, նեղեալ ի սաստիկ պատերազմացն և յարգելական ժամանակացն, վասն զի թագաւորն Երուսաղէմի Պաղտինն և Բերդանն՝ ազգականն մեծ կոմսին Զնճլին՝ ունէին զնոսա ի մեծ նեղութիւն, յայնժամ կոչեն Տրապօլացիքն զՏանգրի զկոմսն Անտիոքայ և տան զՏրապօլիս ի ձեռս նորա։ Եւ յայնժամ թագաւորն Երուսաղէմի և Բերդանն յարուցին պատերազմ ի վերայ Տանգրէի, վասն զի զքաղաքն նոքա ունէին ի խսարի։ Յայնժամ պատրիարգն և եպիսկոպոսունքն իւրեանց մտան ի մէջ նոցա և արարին խաղաղութիւն երկուց կողմանցն, և դարձաւ Տանգրի յԱնտիոք։ Իսկ թագաւորն Երուսաղէմի արար ժողովս ի վերայ Տրապօլսոյ զամենայն զծովեցի զզօրսն, և պատեալ զքաղաքն, զծով և զցամաքն, և արարին ի վերայ նորա ահագին պատերազմ, և սրով վառեցաւ. քաղաքն և առհասարակ զամենայն քաղաքն կոտորեաց սրով, և լցաւ քաղաքն արեամբ. և առին զօրքն Փռանգաց անթիւ գանձս ոսկւոյ և արծաթոյ և անհամար ծառայս տանէին ի յաշխարհն Փռանգաց։ </p>
            <milestone unit="section" n="559"/><p>Իսկ ի գալ հասանել թուականութեանն Հայոց ի յամս ՇԾԹ կոմսն Ուռհայոյ կամեցաւ երկրորդ պատերազմ յարուցանել ի վերայ Տանգրէի։ Յայնժամ Պաղտինն և ճօսլինն առ յանդգնութեան սրտից իւրեանց խորհեցան խորհուրդ, զոր ոչ վայել էր հաւատացելոց, առաքեցին ի Մօսլ քաղաք և կոչեցին իւրեանց յօգնութիւն զասպասալարն Պարսից, որ կոչի Մամտուտ, այր գազան և հզօր պատերազմող, և նորա լուեալ զայս և յօժարութեամբ յանձին կալեալ և արարեալ ժողով առ ինքն զամենայն տունն Թուրքաց՝ և ահագին բազմութեամբ գայր հասանէր ի սահմանս քաղաքին Խառնայ. և արձակեաց կոչեաց զկոմսն Ուռհայոյ, զի եկեսցէ առ նա. և նորա զարհուրեալ ոչ իշխեաց գնալ առ այլազգին. յայնժամ գիտացեալ Մամտուտն, եթէ խաբեալ եղև ի նմանէ, դարձաւ ի վերայ Ուռհայոյ ի պատերազմ։ Եւ տեսեալ զայս Պաղտունին՝ և հանէր զճօսլինն ի խնդիր զօրացն և առաքէր առ թագաւորն Երուսաղէմի, զի հասանիցէ յօգնութիւն քաղաքին Ուռհայոյ. և նա կայր բանակեալ ամենայն զօրօքն Փռանգաց ի վերայ քաղաքին, որ ասի Պէրութ, ի վերայ Ովկիանոս ծովուն։ Իսկ ի վերայ այսր ամենայնի գայր հասանէր ամիրայն Մամտուտն զօրօք անհամար բազմութեամբ և ելից զլայնատարած դաշտն Ուռհայոյ, պատեաց առհասարակ զամենայն քաղաքն և ծածկեաց զլերինս և զբլուրս։ Եւ ժողովեցան առ նա ամենայն արեվելք, փախեաւ ամենայն գաւառն, եղև յանմարդ, և սաստիկ պատերազմաւ ահաբեկեաց զամենայն քաղաքն։ Եւ զաւուրս հարիւր կայր Ուռհա ի մեծ նեղութիւն, և տարակուսեալ լինէին յամենայն կողմանցէ ձանձրացեալ յանդադար պատերազմացն։ Եւ սկսան ի հացէ քաղցնուլ և վտանգիլ, վասն զի մուտ և ելն արգելեալ էր ի բազմութենէ զօրացն, զի զորս ըմբռնէին սպանանէին. և լցաւ վայրքն ի դիականցն, զորս կոտորեալ էին շուրջ զքաղաքաւն, և այրեաց առհասարակ զամենայն գաւառն, որ ոչ մնաց տեղի շէն և ոչ մի. զայս արար հրամանաւ Սուլիման արևելից ամիրային. և կոտորեաց առհասարակ զամենայն դրախտին քաղաքին, որ կայր արտաքոյ, և հիմն ի վեր արար զամենայն վանորայսն, որք էին ի լերինս, և այսպիսի օրինակաւս կայր Ուռհա ի մեծ նեղութեան։ Եւ զկնի այսր ամենայնի առաւ Պէրութ ի Տաճկաց օգնութեամբն Աստուծոյ, և առհասարակ զամենայն քաղաքն սրով կոտորեցին և լցան զօրքն Փռանգաց բազմութեամբ աւարաւ։ Եւ ճօսլինն էր ի յառնուլն քաղաքին Պէրութայ, և արար ճօսլինն ահաւոր քաջութիւնս։ </p>
            <p>Եւ զկնի այսր ամենայնի շարժէր զամենայն զօրսն և գայր յօգնութիւն քաղաքին Ուռհայոյ, գայր և թագաւորն Երուսաղէմի և Բերդանն կոմսն Տրապօլսայ, գային ամենայն զօրքն ի յԱնտիոք քաղաք առ Տանգրի և մեծաւ աղաչանօք հաւանեցուցանէին զնա հասանել յօգնութիւն քաղաքին Ուռհայոյ։ Եւ խաղացեալ ամենայն զօրօքն Փռանգաց եկին առ իշխանն Հայոց առ Վասիլն, և նա վառեաց զամենայն զօրս իւր և հասանէր ի Սամուսատ, գայր և զկնի նոցա իշխանն Հայոց Ապլղարիպն զօրօք իւրովք որ նստէր ի քաղաքն, որ անուանեալ կոչի Պիր. և յայնժամ բազմութեամբ զօրօք իւրեանց անցին ի սահմանս քաղաքին Ուռհայոյ։ Եւ լուեալ զայս ասպասալարն Թուրքաց Մամտուտն, շարժեալ զբանակն իւր և իջանէր ի քաղաքն իւր ի Խառան, և հասան զօրքն Փռանգաց ի դուռն քաղաքին Ուռհայոյ և բանակս հարկանէին անդ։ Եւ ի լուսանալ միւս այլ աւուրն կազմեցան միաբան ի գործ պատերազմին, և հանեալ բարձրացուցին զՎարագայ սուրբ նշանն ի վերայ գեղարդեան և տանէին առաջի զօրացն, և Թուրքն գնայր հասանէր յայնկոյս քաղաքին Խառնայ, վասն զի նենգաւորութեամբն իւրեանց տարցեն յօտար երկիր, և կացուցանէին ի Խառան բազում զօրս քմին. իսկ զօրագլուխքն Փռանգաց իմացան զկեղծաւորութիւն զօրացն Թուրքաց, դարձան բանակեցան ի վերայ ամուր բերդին՝ որ կոչի Շէնաւի, ի Տաճկաց սահմանին, և արարին ի վերայ նորա սաստիկ պատերազմ։ Եւ յայնժամ լսէ Տանգրի չար համբաւ վասն իւր ի յայլ զօրագլխացն, առեալ զզօրս իւր և հասանէր ի Սամուսատ՝ և իջեալ յեզր Եփրատայ. և դարձաւ ամենայն զօրքն Փռանգաց զհետ նորա։ Յայնժամ լուեալ քաղաքացիքն և գաւառացիքն, որ ի քաղաքն Ուռհա, ելին առհասարակ զհետ զօրացն Փռանգաց՝ մայր որդւովք իւրովք։ </p>
            <p>Իսկ երկու Փռանգ գործեցին գործ անօրէնութեան, գնացին առ Մամտուտն և ուրացան զքրիստոսական հաւատսն և ասացին Մամտուտին՝ եթէ ամենայն բանակն Փռանգաց փախստական կան և երթան։ Եւ լուեալ զայս Մամտուտն՝ դարձաւ զհետ զօրացն Փռանգաց՝ և ի քաղաքին Ուռհայոյ դրանէն մինչև ի յԵփրատ գետն ելից արեամբ զերկիրն, զքաղաքացիքն և զգաւառացիքն, և հասաւ Մամտուտն յեզր Եփրատայ, արար անթիւ կոտորածս զգաւառացիքն և տունորդօք էառ զնոսա։ Իսկ Փռանգն առհաւասար անցեալ էին յայնկոյս գետոյն. և Թուրքն զհաւատացեալս սրախողխող արարեալ, զի անդէն բանակեալ կային որպէս զհօտս ոչխարաց, զաստուածասաստ բարկութիւնն էած ի վերայ նոցա, որ և Եփրատ իսկ ի յարիւն դարձաւ, և շատ այն էին, որ խեղդեցան ի ջուրն, մտանէին լեղորդքն և ջանային անցուցանել և ոչ կարէին, երթային ի նաւք և առաւել մտանէին ի նաւսն. և հինգ-վեց նաւ ընկղմեցաւ լի մարդօք, զի ամենայն ոք ջանայր մտանել։ Եւ յայսմ աւուր աւերեալ եղև ամենայն գաւառն Ուռհայոյ և եղև յանմարդ, այս էր, որ գրեցին առաջին իմաստունքն, եթէ «Վա՞յ տանն Աբգարու». իսկ զօրքն Փռանգաց, որ էին յայնկոյս գետոյն Եփրատայ, տեսանէին զայս ամենայն անցս քրիստոնէիցն և ոչինչ կարէին օգնել և լային դառնապէս, յայնժամ դարձաւ Մամտուտն մեծաւ յաղթութեամբ և գնաց ի Խառան, և անտի յառաջեաց ի յաշխարհն իւր գերութեամբ և անթիւ աւարաւ։ </p>
            <p>Իսկ Սուլիման մեծ ամիրայն արևելից կալեալ զՊալակ ամիրայն՝ կապեաց զնա երկաթի կապանօք և տարեալ եդ ի զնդան յԱյծեաց բերդն Տարօնոյ։ Իսկ զօրքն Փռանգաց գնացին ամօթալից յիւրաքանչիւր տեղիսն, վասն զի փոխանակ փրկութեան անցումն արարին հաւատացելոցն, իսկ քաջ զօրականն Քրիստոսի Տանգրի արարեալ ժողովս և գնաց ի յաշխարհս Հալպայ քաղաքին՝ և իջեալ ի վերայ քաղաքաբերդին, որ ասի Թերեպ, և զբազում աւուրս կացեալ ի վերայ նորա՝ և սաստիկ պատերազմաւ էառ զնա և ոչինչ վնասեաց մարդոյ։ </p>
            <p>Յայսմ ամի զօրաժողով արարին զօրքն Թուրքաց և մտին ի յաշխարհն Անաւարզա և արարին աւար զամենայն երկիրն և զՄարպա, իսկ մեծ իշխանն Հայոց Թորոս՝ որդի Կոստանդեայ՝ որդի Ռուբենայ ակն ածեալ ի բազմութենէ զօրացն Պարսից՝ ոչ համարձակեցաւ ելանել ի պատերազմ, և դարձաւ զօրքն Թուրքացն անթիւ գերութեամբ և աւարաւ գնաց յաշխարհն իւր։ </p>
            <p>Եւ յայսմ ամի բազում աւեր եղև յայնմ գաւառին, և դարձեալ յայսմ ամի եղև ահաւոր և սոսկալի նշան յաշխարհն Հայոց ի Վասպուրական գաւառին ի յաւուրս ձմերայնոյ ժամանակին, զի եղև յաւուր միում ի մթին գիշերին կտրեալ եղև հուր ի վերնական հաստատութենէ երկնից և ի բարձրութենէ անտի ցոլացեալ եղև և հարեալ զարկանէր զծովն Վասպուրականայ, և սաստկապէս գոչեաց ծովն և ցոլացեալ հարկանէր զցամաքն, և դողաց ծովն և ցամաքն ահաւոր դղրդմամբ, և փոխեաց ծովն զգոյն իւր ի գոյն արեան, և հուրն այն պատառեաց զհաստատութիւնն անդնդոց. իսկ ի յառաւօտուն տեսանէին սատակեալ զբազմութիւն ձկանց ծովուն, և կային կուտեալ ձկունքն առ եզերբ ծռվուն որպէս զփայտակոյտս մայրեաց, և հոտեալ եղեն վայրքն ի սաստիկ բազմութենէն, և տեսանէին զցամաքային վայրքն, զի պատառեալ հերձ ի հերձ ի բազում տեղիս ահաւոր խորութեամբ, և ամենայն լսողքն զարմանային։ </p>
            <milestone unit="section" n="560"/><p>Դարձեալ եղև ի թուականութեանն Հայոց յամի ՇԿ գայր խաղայր Մամտուտն բազմութեամբ զօրօքն Թուրքաց՝ և հասանէր ի վերայ ամուր բերդին, որ կոչէր Թլկուրան, և արար պատերազմ ի վերայ նորա. և բերդացիքն ետուն առ վտանգին զբերդն ի ձեռս Մամտուտին. և կային ի բերդն քառասուն Փռանգ, առեալ զնոսա և կոտորեաց սրով, առեաւ և զԳօտէթիլն՝ և գայր իջանէր ի Շէնաւ առ ամիրայն Արապկաց, որ ասէին Մնի, և յարուցեալ իջանէր ի գաւառն Ուռհայոյ ի բերդն, որ կոչի Ջուլման. և ժողովեցան առ նա ժողովք բազումք։ Յայնժամ գայր առ նա մեծ ամիրայն բազում զօրօք, որ ասի Ահմատիլ, որ էր մեծ ամիրայ, Սուլման արևելից ամիրայն, գայր և որդին Բուրսուխին՝ և հասանէին միաբան ի վերայ Ուռհայոյ. և կացեալ զսակաւ աւուրս՝ գնացին ի Սրուճ քաղաք, և անցանէին ընդ գետն Եփրատ և գային միաբան ի վերայ ամուր բերդին Թլպաշարայ. և լինէր յայնժամ ի բերդն կոմսն Փռանգաց ճօսլինն, որ էր այր քաջ և հզօր պատերազմող, իսկ բազմութիւն զօրացն Թուրքաց բազում գունդս պատերազմաց արկանէին ի վերայ բերդին, և ոչինչ կարացին առնել։ Յայնժամ ամիրայն Պարսից Ահմատիլն լուեալ էր յառաջագոյն զքաջութիւն ճօսլին, արար սէր միաբանութեան ընդ նմա՝ և եղեն եղբարք միմեանց։ Եւ յարուցեալ Մամտուտն ամենայն զօրօքն Պարսից գնայր ի վերայ Անտիոքայ և իջանէր ի տեղին, որ կոչի Շիզար. իսկ Տանգրի արարեալ ժողով զամենայն ազգն Փռանգաց. գայր և առ նա թագաւորն Երուսաղէմի Պաղտինն և Բերդրան կոմսն Տրապօլսայ, Պաղտոյին կոմսն Ուռհայոյ. և ի Շիզարն իջան երկոքեան բանակն հանդէպ միմեանց, և ոչ արարին պատերազմ, դարձաւ Մամտուտն և գաղտագնաց լինէր յաշխարհն իւր, և զօրքն Փռանգաց գնացին խաղաղութեամբ յաշխարհն իւրեանց։ </p>
            <p>Յայսմ ժամանակիս սատակեալ լինէր Սուլիման ամիրայն արևելից՝ ի ճանապարհին յանկարծամահ եղեալ արժանաւոր սատակմամբ ի Տեառնէ, վասն զի արար բազում աւերս և կոտորածս ի գաւառս ուռհայոյ։ </p>
            <p>Յայսմ ամի եղև վրէժխնդրութիւն յԱստուծոյ անմեղ արեան Գագկայ շահնշահի՝ որդւոյ Աշոտոյ Բագրատունւոյ, ի ձեռն առն հզօրի մեծ իշխանին Հայոց Թորոսի՝ որդւոյ Կոստանդի՝ որդւոյ Ռուբենայ։ Արդ ի յաւուրս Թորոսի էին սպանողքն Գագկայ արքային Հայոց ի բերդն, որ անուանեալ կոչի Կնդռօսկաւիս, ահաւոր ամրութեամբ բարձրացեալ անպարտելի՝ յամենայն կողմանց, և որդիքն Մանդալէի դեռ ևս կենդանի էին երեք եղբարքն, և մին ի նոցանէ ունէր ընդ Թորոս միաբանութիւն վասն խնամութեան, և յաղագս այսորիկ խոստացեալ էին տալ զբերդն ի Թորոս, վասն զի սահմանակից էր գաւառին նորա մերձ ի յերկիրն, որ կոչի Ձկնջուր, լեռնահայեաց գամրաց աշխարհին։ Յայսմ ամի յարուցեալ իշխանն Հայոց և սակաւ ինչ զօրօք գնաց առ նոսա սիրոյ աղագաւ և իջեալ առ սահմանսն յայն՝ յղեաց առ նոսա և ծանուցանէր նոցա զգալն իւր, յայնժամ մի ոմն ի սպանողացն առեալ ընծայս և գայր առ Թորոսն. և նա մեծարեաց զնա, և նա հանեալ դանակ մի ծանրագին և հանդերձ մի՝ դնէր առաջի Թորոսի, կերան և արբին, յայնժամ ասէր ցնա Թորոս՝ եթէ առ իս խոստումն կայ ձեր վասն բերդին, տուք յիս է և զամենայն գաւառս իմ առէք ձեզ տեղի, զոր և կամ իք»։ Եւ նորա ստեալ զառաջասացեալսն և ասէր ցիշխանն Հայոց, եթէ «Ոչ կարեմք տալ զբերդն, վասն զի մեր հայրենիք է և ազգի տեղիք»։ Եւ իբրև գիտաց Թորոս, եթէ խաբեցաւ ի նոցանէ, տայր զբերեալ նուէրսն յինքն և սրտմտեալ ասէր, «Արի և գնա ի տուն քո, և յայսմ հետէ պատրաստ եղերուք յինէն»։ Եւ յարուցեալ աստուածասպանին՝ դարձաւ ի տուն իւր, դարձաւ և Թորոս դիմօք ի տուն առաջի աչաց նորա։ Եւ իբրև գնաց սպանողն և եղև աներևոյթ, դարձաւ Թորոսն զօրօքն և ի գիշերին հասանէր ի վերայ բերդին՝ և դարանակալ առնէր զհետևակ զօրսն և ձիաւորովն հեռանայր յագարակսն կամեցաւ ասպատակ առնել զերկիրն։ Իսկ ի լուսանալ առաւօտուն ելանէին ի փատէ բերդացիքն և հանդիպեցան ի վերայ քմնին, և յորժամ տեսին եղեն փախստական։ Եւ յարուցեալ զօրացն Թորոսի՝ ընթանային ընդ զառ ի վեր բերդին. և յորժամ տեսին բերդացիքն, փակեցաւ դուռն բերդին, և նոքա արտաքոյ կալան զդուռն և սկսան պատերազմել, և կրակ հարկանէին ընդ ցուեաց բերդին, և նա յոյժ բորբոքեցաւ։ Եւ յորժամ տեսին բնակիչքն՝ բացեալ յայլ կողմանէ դուռն և ելեալ փախեան, և զօրքն Թորոսի առին զբերդն և կալան զփախստականսն և հասեալ պատմեցին Թորոսի. և նա յոյժ հիանայր և գայր մեծաւ ուրախութեամբ ի բերդն ի Կոնդռօսկաւիս։ Եւ յորժամ մտաւ ի բերդն, սկսաւ քննութիւն առնել գանձատան նոցա, վասն զի ամենայն գաւառին ոսկի և արծաթ անդ ի պահեստի էր ժողովեալ, և ասէր Թորոս ցՄանդալէի որդիքն, եթէ «Բերէք առ իս զԳագկայ թուրն և զհանդերձն Հայոց թագաւորին»։ Եւ նոքա բերին. և տեսեալ Թորոսի ելաց դառնապէս, լային և ամենայն զօրքն։ Եւ յայնժամ հրամայեաց Թորոս ցուցանել զգանձսն իւրեանց, և նոքա պնդեալ ոչ գային ի խոստ, և սկսան ի խոշտանգանս արկանել զնոսա. յայնժամ միւս եղբայրն աղաչէր զզօրականսն, զի տարցեն զնա ի քարակտուրն, զի ջուր հեղցէ. և յորժամ տարան, ձգէր զինքն ի բարձրութենէ քարին ի վայր և անկեալ սատակեցաւ չարաչար, իսկ միւս եղբաւրն սկսաւ վտանգ արկանել Թորոսի, և նա լրբենի երեսօք ասէր ցԹորոս, եթէ «Դու Հայ մարդ ես, և մեք Հոռոմի իշխանք, զի՞նչ կամիս պատասխանի տալ Հոռոմոց թագաւորին, որ դատես զՀոռոմ մարդ»։ Յայնժամ սրտմտեալ Թորոս, և գոյն երեսացն այլագունեցաւ, և առեալ ի ձեռին իւրում բիր մի կռանի և գազանաբար յարձակեցաւ ի վերայ նորա և ասէր, եթէ «Ով էիք դուք, որ զայր հզօր և զօծեալ թագաւոր Հայոց սպանանէիք և կամ զինչ պատասխանի ետուք ազգին Հայոց», և լալախառն սկսաւ չարաչար հարկանել զնա՝ մինչև սատակեցաւ դառնահառաչ մահուամբ։ Եւ յայնժամ գոհանայր զԱստուծոյ, որ էառ զվրէժ արեանն Գագկայ Հայոց արքային, վասն զի հայր հօրն նորա Ռուբէն ի զօրացն Գագկայ էր. և միաբարձ արարեալ զամենայն տունս նոցա՝ բազում գանձս և դիպակս և խաչս յոյժ մեծամեծս արծաթիս և պատկեր ոսկեձոյլ և արծաթ առեալ գնաց ի Վահկայն, և զմիւս եղբայրն զկնի տանէր և դնէր ի զօրացն պահապանս բերդին։ </p>
            <milestone unit="section" n="561"/><p>Ի թուականութեանն Հայոց ՇկԱ դարձեալ ժողով արար չար և արեանարբու գազանն Մամտուտն և գայր խաղայր ի վերայ քաղաքին ւհ^ռհայոյ. և էր յայնմ ժամու անհոգացեալ քաղաքն ի նմանէ, և նա յանկարծակի հասանէր ի վերայ քաղաքին զկնի Զատկին՝ յաւուր մեռելոցի. և էր Սահմի ամսոյ մուտ, և գայր իշանէր ի Կուպինն և յարուցեալ ամենայն բազմութեամբն իշանէր ի դուռն քաղաքին Աւռհայոյ և կացեալ զաւուրս ութ՝ փոխեցալ ի Սասնոյ սարն և անտի գայր իշանէր ի Սուրբ Վկայքն մօտ ի պարիսպն։ </p>
            <p>Յայնժամ յաղթող զօրականն Քրիստոսի կոմսն ճօսլինն առեալ հարիւր ձիաւոր և հարիւր հետևակ և գայր մտանէր ի Սրուճ քաղաք. յայնժամ զօրքն Թուբքաց հազար և հինգ հարիւր ձիաւոր արշաւեցին ի Սրուճ յԵղիային շաբաթ օրն։ Եւ յարուցեալ ճօսլինն անկանէր ի վերայ Թուրքին և սպանանէր ի նոցանէ արս հարիւր և յիսուն, և կալալ հինգ արս գլխաւորս և էառ զամենայն զծանրոցս նոցա, և մնացեալքն փախստական գնացին առ Մ ամ տուտն ի քաղաքն Աւռհա։ Եւ լուեալ Մամտուտն զայս ամենայն՝ զօրօքն գնաց ի վերայ ճօսլնին ի Սրուճ քաղաք, և նոյն ժամայն ճօսլինն գաղտագնաց լեալ գայր յԱւռհա և ի քաղաքն մտանէր։ Եւ կացեալ Մամտուտն ի Սրուճ զաւուրս ևթն, դարձաւ ի վերայ Րւռհայոյ. և արք ոմանք նենգաւորք գնացին ընդդէմ նորա և ի ճանապարհին ասեն ցնա. «Արա մեզ ողորմութիւն, և տացուք այսօր զՈլռհա ի ձեռս քո»։ Եւ նա բազում ուրախութեամբ արար զամենայն կամս նոցա, զի նեղեալ էին ի բազմութենէ սովոյն, և առ վտանգին ոչ գիտացին զի նչ գործեցին, և բերեալ զՄ ամ տուտն ի զիշերիճ և արք հինգ տան զբազմամբոխ քաղաքն զՈւռհա ի ձեռս Թուրքին. ետուն բուրդ մի ի նոսա, որ բարձր էր քան զամենայն քաղաքն ի յարևելից կուսէ քաղաքին, և արս հարիւր հանեալ կա ցուցին ի վերայ նորա, և առին զերկու բուրգն այլ՝ և բազմացան։ Րս կ Ա ստուած, որ ոչ կամի զկորուստ հաւատացելոցն, յառաջագոյն էր բերեալ զկոմսն Փռանգաց ղճօսլինն յօգնական ութիւն օրհնեալ քաղաքին Ուռհայոյ. և լուեալ զայս քաջ զօրականն Աստուծոյ ճօսլինն՝ առեալ զկոմսն Ուռհայոյ զՊաղտինն և զայլ ղօրսն Փռանգաց հասանէր ի պարիսպն ի պատերազմ ընդ թուրք զօրացն, և այսպէս քաօւսպէս մարտ եդեալ արիաբար ի վերայ բրգանն, մինչև ի սաստկութենէ պատերազմին զամենայն բազմութիւն զօրացն Թուրքաց ի վայր հեղոյր ի պարսպէն, և տուողքն և առողքն ի միասին սատակեցան. և յաւուր յայնմիկ թափեալ եղև քաղաքն Ուռհա ի Թուրքաց քաջութեամբ ճօսլնին և այլ ամենայն զօրացն քաղաքացեացն։ Յայնժամ կոմսն ճօսլին առ բարկութեան սրտի իւրոյ և ի ձեռն չարախօս լեզուաց բազում արիւն եհեղ անմեղ ի քաղաքացեացն սպանմամբ և այրմամբ հրոյ, և խրատս ցաւագինս, զոր ոչ էր հաճելի Աստուծոյ։ Եւ յայնժամ Մամտուտն յարուցեալ գնաց էառ զԹլմօզն և ամօթալից երեսօք գնաց ի Խորասան մեծաւ անարգանօք։ </p>
            <p>Յայսմ ամի զօրաժողով արար Տան գրի կոմսն Անտիոքու և գնայր ի վերայ Վասլի Հայոց իշխանին և յարուցանէր պատերազմ ի վերայ Ռապնայ. և սաստիկ պատերազմաւ էառ զքաղաքն Ռապնայ ի Վասլէն. և գնաց զօրօք ի վերայ Քեսնոյ և իջաւ ի գլուխ դաշտին ներքև ակինն ի Թիլն։ Եւ յայնժամ զօրաժողով արար Վասիլն արս հինգ հազար. և կացեալ զաւուրս ինչ ոչ արարին պատերազմ, այլ հաստատեցին ընդ միմեանս սէր» և տայր դարձեալ զՌապան ի Վասիլն, և տայր Վասիլն զգաւառն Լարսնմ սրոյ և զԹորէշ և զՈւրեմն ի Տան գրի, վասն զի Վասիլն ի Փռանգաց էր առեալ զգաւառս զայս զՀարսն-Մսուր և զՓերսին ծածքն և զՌազտիպ, զՀարթան և զԹորէշ և զՈւրեմն, և դարձոյց ի յազգն Փռանգաց. և գնաց Տանգրի խաղաղութեամբ ի քաղաքն իւր յԱնտիոք։ </p>
            <p>Յայսմ ամի՝ յԱրեգի ամսոյ քսան և չորս՝ մեռանէր մեծ իշխանն Հայոց, որ կոչեցաւ Գող Վասիլ, և եղև սուգ սաստիկ ամենայն տանն Հա, ոց, վասն զի առ նա էին ժողովեալ մնացեալ զօրքն Հայոց և ամենայն ազգն Բագրատունեացն և Պալհաւունեացն և որդիք թագաւորացն Հայոց, և ամենայն ազգն Պ ալհ աւունեացն հանդերձ ազատագունդ զօթօքն Հայոց առ նա կային հանգուցեալ մեծաւ փառաւորութեամբ^ և աթոռ հայրապետութեանն Հայոց առ նա եդաւ, վասն զի տիրեալ էր բազում գաւառաց իւրով զօրութեամբ, և ամենայն երամք կրօնաւորաց, եպիսկոպոսաց, հարց և վարդապետաց առ սա ժողովեցան և առհասարակ Տային ի մեծ ուրախութեան։ Մեռաւ իշխանն Հայոց Վասիլն և թաղեցալ ի Կարմիր վանքն, և էր հոգեբարձու նորա և հայր խոստովանութեան Տէր Բարսեղ կաթուղիկոսն Հայոց, և տուաւ հողադրամ հազար դահեկան, պատարագաց հարիւր և յիսուն հազար դահեկան, աւելի և ոչ պակաս, և մատաղ անթիւ։ Եւ տարան Տանգրէի բազում տուրս ի տանէն Վասլին, բազում գանձս և դիպակս, ձիս և շորիս, տարան և զթագն կնոջն Վասլին կնոջն Տանգրէի, և այլ իշխանացն գաւառացն տուաւ բազում րնծայս և աղքատաց բազում ինչս։ Եւ տան զիշխանութիւն Վասլին՝ տղայ Վասլին, որ էր մայրենեօք յազգէ Կամսարական, սնեալ և ղարգացեալ ի տուն Վասլին՝՝ որպէս ղորդի ի ծոցս հօր իւրոյ, գեղեցկատեսիլ և առիւծադէմ, յաջողակ և սրագլուխ և այր քաջ և պատերազմող, ամաց քսան և հնգից, զսա նստուցին յաթոռ մեծ իշխանին Վասլին, և նմա հնազանղեցան ամենայն զօրքն, վասն զի էր յոյժ առատաձեռն և մեծատուր և եղև սիրեցեալ յաչս ամենայն զօրացն։ Եւ արար միաբան ժողով Տէր Բարսեղ և տայ զամենայն իշխանութիւնն ի տղայ Վասիլն, և եղև ուրախութիւն ի վերայ ամենայն տանն Հայոց։ </p>
            <p>Յայսմ ամի ի Մարերի ամսոյ ԺԸ մեռանէր մեծ հաւատացեալն Աստուծոյ Տանգրի կոմսն Անտիոքու, որ էր այր սուրբ և աստուածասէր և էր քաղցր բնութեամբն և ողորմած, հայելով ի վերայ ամենայն հաւատացելոցն Քրիստոսի, և յոյժ խոնարհ էր առ ամենայն ոք և արդարադատ յամենայն դատաստանս և յիրաւունս Աստուծոյ, սա մեռաւ ի յԱնտիոք քաղաք և թաղեցաւ ի սուրբ Պետրոս՝ ի մեծ եկեղեցին Անտիոքու, զոր հիմնարկեցին սուրբ առաքեալքն Պետրոս և Պօղոս։ Եւ հրամանաւ Տանգրէի դնեն յաթոռ նորա զքուրորդին իւր, որ կոչի Ռօճէր, այր քաջ և արիական պատերազմող։ Ցայնժամ պատրիարքն և ամենայն իշխանքն Փռանգաց դնեն զՌօճէրն յաթոռն Տանգրէի և տան զԱնտիոք ի ձեռս նորա։ Յայսմ ամի յառաջ սպանան երկու իշխանքն մեծք՝ Տիգրան և Ապլասաթ ի թուրք զօրացն ի յերկիրն էևոնի՝ Ռուբինայ որդւոյն, որք էին ի զօրացն Վասլին։ </p>
            <milestone unit="section" n="562"/><p>Դարձեալ եղև ի թուականութեանն Հայոց յամի ՇԿԲ անօրէնն և արեանարբու գազանն Մամտուտ ամիրայն՝ ասպասալարն Պարսից գայր խաղայր անհամար զօրօք ի վերայ Փռանգաց և հասանէր ի քաղաքն Տաճկաց, որ կոչի Խառան։ Եւ յայնժամ Պաղտինն կոմսն Ուռհայոյ էր զօրօք քաղաքին ի Թլպաշար, յայնժամ յազգէն Փռանգաց արք չարաշունչք և դառն որոճողք համբաւ չարութեան և մատնութեան հասուցանէին առ կոմսն և ասէին, եթէ «Բազումք միաբանեալ են և կամին զքաղաքն Ուռհա ի Թուրքն տալ»։ Րսկ նորա հաւատացեալ սուտ չարախօսութեանն անքրէն և չար լեզուաց՝ և յայնժամ վճիռ չար ելանէր ի նմանէ՝ առաքեաց վաղվաղակի զկոմսն Սրճոյ զՊայէն և հրամ այեաո զամենայն քաղաքացիսն հանել ի քաղաքէն Ուռհա, որ ոչ մնաց ի քաղաքն և ոչ մի մարդ։ Եւ խորհուրդ արարին չարադէմ ազգն յաւուր յայնմիկ և կամեցան սրով կոտորել զամենայն քաղաքն առհասարակ և յօժարէին հեղուլ զարիւն անպարտիցն և զանմեղաց, որ ոչ ինչ էբն գործեալ արատ յանցանաց, ի չարութենէ սրտից ազգին իւրեանց զամենայն ոք չարարարք կարծէին։ </p>
            <p>Իսկ ի յամսեանն Սահմի ի յաւուր կիւրակէի ճաշաժամուն հասանէր ի վերայ Ուռհայոյ չար աղէտ դառնութեան, որ ուրացաւ հայր զորդի և որդի զհայր, վասն զի լաց և ողբ և աղաղակ էր առհասարակ յամենայն քաղաքն, և արտասուօք, սգով և տրտմութեամբ գոչէին տուն առ տուն, վասն զի եհ ան վ արեաց ի տանէ զամենայն քաղաքն և այրել հրամայեցին զորս ի տան գտանէին, ոչ մնաց և ոչ մի, բայց միայն արս ութսուն, և զայն երեկուն յեկեղեցին ի սուրբ Թորոս ժողովէին ի կլայն և ղինաւորօք պահէին զնոսա, և էր յաւուր յայնմիկ սուգ մեծ ի վերայ Ուռհայոյ յազգէն Փռանգաց, զի ամենայն ոք վայ կարդայր ի վերայ անձինն իւրոյ, և ոչ մնաց ինչ չարութիւն գիշոյ, որ ոչ ածին ի վերայ քաղաքին Ուռհայոյ ազգն Փռանգաց։ Եւ յայսմ վայրի լցան ասացեալքն յառաջին տեսողացն, որք ասացին՝ եթէ «Վայ տանն Աբգարու»։ Եւ գնացին ամենայն արք քաղաքին ի Սամուսատ, և եղև մայրաքաղաքն Ուռհա դատ արկ և նստաւ իբրև զկին մի այրի, այն՝ որ մայր էր յառաջ ամենայն արարածոց և առ ինքն ժողովէր զամենայն ցրուեալսն աշխարհի և կամ այն, որ յառաջագոյն ելանէին խւսչիւ ընդղէմ Փռանգաց, յորժամ մուրանալով գա ին առ նոսա, և ահա փոխանակ բարեացն զայս այսպէս գործեցին ընդ նոսա և չար հատուցին ամենայն հաւատ ացելոցն։ </p>
            <p>Յայնժամ զօրքն Թուրքաց, որք էին ի Խառան, գնայր անցանէր ընդ Եփրատ գետն և խաղաց ամենայն բազմութեամբն և գնաց ի սուրբ քաղաքն Երուսաղէմի և ընդ ամենայն ազգն Փռանգաց։ Եւ յորժամ լուաւ զայս Պ աղտինն, եթէ գնաց Մամտուտն և իջաւ յերկիրն Երուսաղէմ ի, ամաչեալ լինէր ընդ ստութեան գործն իւր, առաքէր թուղթ ի յՈւռհա դարձուցանել զքաղաքացիքն, և զկնի երեք աւուր դարձաւ ամենայն մարդ ի տուն իւր։ </p>
            <p>Յայնժամ զօրքն այլազգեաց իջեալ բանակեցան ի քաղաքն, որ կոչի Տապար, մօտ ի ծովն Տիբերական. իսկ թագաւորն Երուսաղէմայ յԱռաքեաց յԱնտիոք և կոչեաց զկոմսն Փռանդաց զՌօճէրն ամենայն զօրքն Փռանգաց և զկոմսն Տրապօլսայ զորդին ՀՀնճիլին. և միաբան գնալին ի կոչն նորա։ Իսկ զօրքն Երուսաղէմայ հպարսւացեալ լինէին, յառաջաըան ի պատերազմ ելանել ի վերայ թուրք զօրացն, եթէ զի մի գայցեն անտիոքացիքն և առնուցուն անուն քաջութեան։ Եւ Աստուած աչ հաճեցալ ի խորհուրդս հպարտութեան նոցա և յամօթ արար զամբարտ աւան ութիւն նոցա, վասն զի յորժամ յարձակեցան ընդ միմեանս ի պատերազմ յաղթեցին զօրքն Թուրքաց զօրացն Փռանդաց և դարձուցին զնոսա ի փախուստ, և արս փառաւորս սպանին ի զօրացն Փրոանգաց և զհետևակ զօրսն զամենայն կոտորեցին, և մի ոմն այր քաջ ֆ զօրացն Թուրքաց հասեալ թագաւորին Երուսաղէմի և երկաթի լախաովն հարկանէր զթիկունսն նորա, իսկ Տէր օգնեաց և փրկեաց զնա, վասն զի նոյն ժամայն հասանէին զօրքն անտիոքացւոցն և Տրապօլսայ. ե տեսեալ զայն Ռօճէր կոմսն Անտիոքայ՝ գոչեաց որպէս զառիւծ և վաղվաղակի անդր հասանէր և դարձոյց ի փախուստ զզօրսն Թուրքաց և փրկեաց զթագաւորն և զամենայն զօրսն Երուսաղէմայ։ Ցայնժամ բանակեցսւււ զօրքն այլազգեաց ի մի կողմ լերինն ի մէշ ընդ Տապարի և ընդ Երիքով և բանակեցան զօրքն Փռանդաց ի միւս կողմն լերինն, և այլ պատերազմ ոչ արարին ընդ միմեսւնս. և կացեալ ի սակաւ աւուրս՝՝ հ դարձաւ Սամտուտն և մտաւ ի Դմիշկ քաղաք, և զօրքն Փռանդաց դարձաւ այր իւրաքանչիւր ի քաղաք իւր։ </p>
            <p>Իսկ ամիրայն Մամտուտն յորժամ մտաւ ի քաղաքն Րմիշկ՝ խորհեցալ կորուսանել զամիրայն Դմշկայ զՏուղ-Տիկինն և առնուլ զքաղաքն, և այս խորհուրդ նենգութեան ազդ լինէր ամիրային. և յայնժամ Տուղ-Տիկինն հանեալ ի բանտէ իւրմէ այր մի մ ահ ապարտ Պարսիկ՝ խոստացալ նմա ազատութիւն և փառաւորութիւն և տայր նմա հինգ հարիւր դահեկան, զի սպանցէ զՄ ամ տուտն։ Եւ եղև զի յորժամ ելանէր Մ ամ տուտն ի տանէ աղօթից իւրոց և կայր կանգնեալ ի մէջ ճեմարանին առ Կարմիր սիւնովն, գայր Պարսիկն և յանկարծակի հարկանէր դանակովն զձախոյ քովն նորա և սատակեաց ղանօրէնն և զչար գազանն զՄամտուտն. և Պարսիկն ի նոյն տեղին սատակեցաւ չարաչար, և զօրքն Սամտուտին գնացին փախստական յաշխարհն իւրեանց։ </p>
            <p>Յայսմ ամի՝ յամսեանն Տրէի յաւուր հինգերորդի՝ մեռանէր հայրապետն Հայոց Տէր Բարսեղ, այս ինչ պատահեալ նմա ի չարին ազդեցութենէ, վասն զի յաւուր միում ելանէր ի վերայ տանեացն ի գեօղն, տր կոչի Վարդահերի, որ էր մերձ յանծանօթ ի սահմ անս Պ եհեսնոյ աղակերտօքն Հան ղերձ և կա յր յաղօթս քահանայիւք և եպիսկոպոս օք, և յանկարծակի անկաւ և կործանեցալ տունն, և ոչ ումեք եղև վնաս բայց միայն Տեառն Բարսղի, վասն զի հարաւ ողն նորա ընդ պարիսպ տանն և բեկաւ. և ապրեալ եղև զաւուրս երիս և տայր տանել զինքն ի վանքն իւր, որ կոչի Շուղր. և ի կենդանութեանն իւր տայր զաթոռ հայրապետութեանն իւր և զքօղն ի Տէր Գրիգորիս որդի Ապիրատին, որ .էր քուրորդի Տեառն Վահրամայ. մեռաւ Տէր Բարս եղն և թաղեցաւ ի Շուղրն մեծաւ հանդիսիւ և հայրապետական փառօք եղաւ ի գերեզմանի։ </p>
            <p>Յայսմ ամի նստալ յաթոռ հայրապետութեանն տանն Հայոց Տէր Գրիգորիս որդի Ապիրատին, որ էր յազգէ Գրիգորոյ Մագիստրոսին՝ որդւոյ Վասակայ Պալհաւունւոյ, վասն զի զկնի մահուանն Տեառն Բարսեղի նղև ժողով եպիսկոպոսաց և հարանց ի Կարմիր վանքն՝ մերձ ի Քեսուն գաւառ՝ և հրամանաւ Հոգւոյն ձեռնադրեցին զՏէր Գրիգորիս եպիսկոպոս ի վերայ ամենայն տանն Հայոց, և ի նմին աւուր տան ղձեռնադրութիւն կաթուղիկոսութեանն ի վերայ աթոռոյ սրբոյն Գրիգորի, և նստաւ ք հայրապետական աթոռն մինչ էր ի տղայութեան հասակին, վասն զի չև ևս էր լեալ սկիզբն մօրուացն. և էր բարձրահասակ և գեղեցկատեսիլ և բարուքն յոյժ խոնարհ։ </p>
            <milestone unit="section" n="563"/><p>Իսկ ի թուականութեանն Հայոց ՇԿԳ զօրաժողով արար սուլտանն Պարսից Տափարն՝ որդի Մելեք՜շահին և կացուցանէր ի վերայ զօրացն ասպասալար զմեծ ամիրայն, որ ասի Բուրսուխ. և առեալ զհետ իւր յզորդի սուլտանին տղայ գոլով և գայր խաղայր բազմութեամբ զօրօք 1ւ հասանէր ի վերայ քաղաքին Ուռհայոյ։ Եւ ի Սահմի ամսոյ ւատլուր ուրբաթու իջանէր ի դուռն քաղաքին Ուռհայոյ, և կացեալ զաւուրս հրեսուն մեծաւ պատերազմաւ՝ դարձեալ գնայր իջանէր ի վերայ Եփչրսյտ գետոյ և աւհրեաց զամենայն գաւառն առ եզերօք գետոյն, և գայր իշանէր ի վերայ քաղաքին, որ կոչի Պիր ի յեզերս Եվւրատ գետոյն, տն. ժողովեցան ամենայն զօրքն Փռան դաց յայնկոյս Եփրատ գետոյն և ոչ Համարձակեցան անցանել յիրեար։ Եւ դարձաւ Բուրսուխն ի քաղաքն ւՈւռհա և անտի գնաց ի Մծբին քաղաք Տաճկաց։ Եւ ժողով արար ամիրայն Խազի և Պալակն և մեծաւ պատերազմաւ յաղթեցին Բուրսուխին ն. արարին զնա փախստական և կալան զորդի Սուլիմանին և յետոյ ի թաց թողին զնա։ </p>
            <p>Յայսմ ամի եղև աստուածասաստ բարկութիւնն ի վերայ արարածոցս, վասն զի ինքն Տէր Աստուած ամենակալ զօրութեամբն իւրով մեծաւ սրտմտութեամբն հայեցալ յարարածս իւր, զի ոՐդՒՔ մարդկան առհասարակ մոլորեալք եղեն յարդարութեան ճանապարհէ անտի ըստ մարգարէին բանի, որ ասէր, եթէ «Ոչ գոյ ի ժամանակիս յայսմիկ իշխան, մարգարէ և առաջնորդ, և ոչ ոք էէ որ առնէ զբարի, և ոչ ոք է և ոչ մի»։ Այսպիսի օրինակաւս ամենեքին սիրեցին զանօրէնութեան ճանապարհս մեղաց և ատեցին զամենայն պատուիրանս և զիրաւունս Աստուծոյ, վասն զի ոչ իշխանք և ոչ զօրականք և ոչ ժողովրդականք ն ոչ առաջնորդք և ոչ քահանայք և ոչ կրօնաւորք ոչ մնացին և ոչ կացին ի գործն Աստուծոյ ուղղապէս, այլ ընթացան զհետ ցանկութեան մարմնոյ և զոր սիրէ աշխարհս, և զայս ամենայն համարեցաւ Աստուած ի գործ կատարման մեղաց, և ահա եղև ըստ բանի մարգարէին որ ասէր, «Ո՞ հայի յերկիր և տայ դողալ սմա»։ Եւ արդ՝ զի հայեցաւ Աստուածն յարարածս բարկութեամբ, և արարածք յանձն առին կործանիլ յահէ զօրութեանց Տեառն. և եղև այսպէս, վասն զի ահա յամ սեանն Մարերի յերկոտասան աւուրն յաւուր կիրակէի ի տօնի Խաչ Գիւտին եղև մեծ ասաստ արհաւիրք ի վերայ տիեզերաց, որ ոչ լուաք այսպիսի բարկութեան կատարա)ծս ոչ յառաջն և ոչ այժմ և ի պատուիրանաց սրբոց գրոց, և արդ ահա մինչդեռ էաք ի խոր քնոյ, եղև յանկարծակի ճայթումն և թնդումն ահաւոր, և գոռայր առհասարակ ամենայն արաբա(ծք, և եղև դղրդումն սաստկապէս, և ահագին թնդմամբ շաբժեցաւ երկիր և լերինք, և պատառեցան ապառաժ վէմք, և հերձան բլուրք, և փ սաստկութենէ ահաւոր բարկութեանն հնչէին լերինք և բլուրք իբրև ղկենդանի անասունք սասանեալ բչէին, որ և լսելի իսկ էինէր բարբառք լերանցն և գայր իբրև զգոչիւնս բազմութեան բանակաց, և այսպիսի օրինակաւս իբրև զծով ծփայր և դողայր երերալով արարածքս ւյահէ զօրութեան Տեառն Աստուծոյ, վասն զի առհասարակ իբրև ղպրղինձ հնչեաց ամենայն դաշտք և լերինք և որպէս ղծառս հողմակոծեալս ֆբերայր, դողայր, սասանէր, և գայր թնդիւն և հեծութիւն յարարածոցս, որպէս զբազմօրեայ հիւանդի, և մեծաւ երկիւղիւ զկործանումն յուզէր. իբրև զվւախստական յուսահատեալ եղև երկիր և սարսափմ ամ բ զարհուրէր և իբրև զմեղապարտ ոք ձայն ողբոց և լալումն արտասուաց հանէր, և լսելի լինէր ձայնն զկնի շարժմանն իբրև զմի ժամ գիշերին։ Եւ յահէ բարբառոյ բարկութեանն ամենայն ոք յուսահատեցաւ ի կենացս և ասացին՝ եթէ Եհաս օր կատարսՀծի և դատաստանի մերում, զի զայն աւուրն զպատկերն ունէր։ Օրն էր կիրակի և ձայնովն ի վառ ձայն, և լուսինն ի փուլ էր, և զամենայն զպատճառն զվերջին աւուրն ունէր, և ահա կային ահաբեկեալ իբրև զմեռեալս յուսահատեալք։ Եւ չայսմ գիշերիս կործանեցան բազումք քաղաքք և գաւառք, և ամենայն, ոք կործանեցան՝ էին գաւառք Փռանգաց, և յայլ գաւառաց և կամ յայլ ազգաց ոչ եղև վնաս և ոչ ինչ։ Եւ յայսմ գիշերի եղև կործանե ալ Սամուսատ քաղաքն և Հարսն~Սսուր և Քեսուն։ Ռապան և Մարաշ քաղաք ահաւոր կոթծանեցաւ և ոգիք իբրև քառասուն հազար մեռան, զի էր բազմամբոխ քաղաք, և ոչ մնաց ի նոցանէ և ոչ մի։ Այսպէս և քաղաքն Մսիս կորձանեցաւ անթիւ արանց և կանանց, և այլ բազում գևղք և Վանորայք և անհամար արք և կանայք, տղայք հազարք հազարաց և Հբիւրք բիւրուց կործանեցան։ Եւ եղն զի ի Սեաւ լեառն անուանի յանապատն, որ կոչի Բարսեղեանց, էին ժողովեալ եկեղեցօրհնէքն սրրբասնեալ կրօնաւորք և վարդապետք Հայոց և կային ի պաշտօնն Ասսւուծոյ, անկաւ եկեղեցին ի վերայ նոցա, և երեսուն կրօնաւոր և երկու վարդապետ կատարեցան ի ներքոյ նորա, որ կան մինչև ցայսօր, նոյնպէս և եղև մերձ ի Մարաշ ի մեծ անապատին, որ ասի Յեսուանց, ան՝ կաւ և կործանեցաւ վանքն և ամենայն դասք կրօնաւորացն, և յորժամ դադարեաց շարժն, ձիւն սկսաւ գտլ և զամենայն աշխարհս ի ներքոյ կատարեաց, մեծ և փառաւոր վարդապետն Հայոց ւ՝րիգոր, որ ասի Մաշկևոր, ի նմին տեղւոջ կատարեցալ. և այսպիսի օրինակաւս բազում անցումն և բարկութեան կատարած եղև հաւատացելոցս ազգացս։ Այս ^այսպէս գործեցաւ վասն մեղաց, զի այր իւրաքանչիւր թողին զբուս ^պողոտայն պատուիրանացն Աստուծոյ և զհետ բորբոքեցան մոլորական ճանապարհին, և ելին ի գրոց պատուիրանաց և կան յիմարեալք, որպէս յաւուրսն նոյի ուտէին, ըմպէին, մինչև կորեան ըստ գործոց յիւրեանց, այսպէս և սոքա կային (ի գործ ուրախութեան մինչև եհաս բարկութիւն ի Տեառնէ Աստուծոյ և սատակեաց զգործողսն չարեաց, վասն զի գնացին մեծամեծ յանց անօք։ </p>
            <p>Յայսմ ամի մեռաւ սուրբ վարդապետն Հայոց Գէորգ, որ անուանեալ կոչեցաւ Մեղրիկ, որ էր այր սքանչելի և հրաշալի ճգնաւոր, զառաջին ժամանակս կենաց իւրոց անցուցեալ էր միայնակեցութեան կարգօք ցամս յիսուն, և վախճանեցաւ ամաց եօթանասնից, և ամենայն ժուժկալ և ճգնաւորական հանդիսիւք և չորաճաշակ գոլով ամենայն ի կեանս իւրում հաւասարեալ էր ամենայն կարգօք և կրօնիւք առաշ,են տւբբոցն, և զամենայն ժամանակս կենաց իւրոց զկիրակէքն յոտանաւոր արթնութեամբ անցուցանէր, և էր ինքն ի Հայոց աշխարհէն, ի Վասպուրական գաւառէ, ի գեղջէն, որ Անալիլր կոչի գեղն և է մեծ, սա ի տողայութեան կրօնաւորեալ լինէր ամենայն հռչակաւոր անուամբ և վարս սքանչելիս ստացեալ և օրինակ բազմաց եղեալ և հայր խոստովանութեան լինէր ամենայն Հայաստանեայցս և դարձուցանէր զամենեսեան ր ճանապարհս լուսոյ և ի ձեռն ապաշխարութեան յորդեգրութիւն Հօրն երկնաւորի ընծայեցուցանէր զամենեսեան, սա մեռանէր բարի խոստովանութեամբ ի Քրիստոս և թաղեցալ ի գաւառն Անաւարզա, ի մեծ անաւդատն է որ Դրազարկ կոչի, զոր նորոգեաց մեծ իշխանն Հայոց Թորոս։ </p>
            <milestone unit="section" n="564"/><p>Դարձեալ ի թուականութեանն Հայոց ՇԿԴ եղև ահաւոր և հրաշալի նշան ի քաղաքն Տաճկաց, որ ասի Ամիթ, զի վասն բազմանալոյ անօրէնութեանն չար և պիղծ ազգին իւրեանց՝ յանկարծակի անկաւ հուր յերկնից ի մէջ գիշերի ի վերայ աւագ ճեմարանին իւրեանց, և սաստկացեալ հուրն երկնից և բորբոքեալ մեծաւ բարկութեամբ և րբրև գազանաշունչ բնութեամբ զքարինս պարսպին որպէս զփայտ այրէր. և եղեն բախեալ ամենայն արք քաղաքին ի վերայ նորա և ոչ կարացին անցուցանել ղանշիշանելի հուրն, այլ դիզացեալ բարձրանայր հուրն մինչև յերկինս և ապականեալ այրեաց զաղօթից ժողովարանն և զաղտեղացեալ հանդիսարանն, այս եղև յԱմիթ քաղաքն, գոր շինեաց Տիգրան արքայն Հայոց։ </p>
            <p>Յայսմ ամի դարձեալ ժողով արար ասպասալարն Պարսից ամիրայն Բուրսուխն և գայր և հասանէր ի դուռն Ուռհայոյ. և կացեալ սակաւ աւուրս՝ անցանէր ընդ Եփրատ գետ և գնաց ի Հալապ քաղաք և անտի անցեալ էառ զՇիզարն զքաղաքն Տաճկաց և կամեցաւ ասպատակ առնել զԹլպաշար և զամենայն գաւառն Անտիոքայ, և յայնժամ ժողովեցան ամենայն ազգն Փռանգաց յԱնտիոք առ կոմսն Ռօճէրն, գայր և թագաւորն Երուսաղէմայ և Պաղտինն կոմսն Ուռհայոյ և միաբանեցան ի գաւառն Շիզարուն։ Յայնժամ գայր ի բանակն Փռանգաց մեծ ամիրայն Պարսից Խազի, որ կոչի որդի Արդուխին, բազում զօրօք գայր առ Ռօճէրն, վասն զի յոյժ թշնամի էր Բուրսուխին. գայր առ նոսա և ամիրայն Դմիշկայ, որ ասի Տուղ-Տիկին, և եղեն միաբանեալ ընդ ազգն Փռանգաց. և արարին ընդ միմեանս դաշինս և սէր հանդերձ մեծամեծ երդմամբ՝ Խազի և Տուղ-Տիկին. նոյնպէս և Հալպայ ամիրայն միաբանեալ եղև ընդ զօրսն Փռանգաց. և կային հանդէպ միմեանց զօրքն այլազգեաց և Փռանգաց զամիսս չորս, իսկ զօրքն Թուրքաց ոչ համարձակեցան ելանել ի պատերազմ. և գաղտաբար դարձաւ Բուրսուխն խաբ տալով զօրացն Փռանգաց։ Եւ գիտացեալ Փռանգացն, եթէ դարձաւ Բուրսուխն, գնաց թագաւորն Երուսաղէմ այ և Տրապօլսոյ և դարձան ամիրայքն Խազի և Տուղ-Տիկին և Հալպայն, գնացին ի գաւառս իւրեանց. և յայնժամ գիտացեալ Բուրսուխն զգնալ զօրացն Փռանգաց, դարձաւ յԱնտիոք և կամէր աւար հարկանել զգաւառն, և լուեալ զայս կոմսն Ուռհայոյ ի յԱնտիոք՝ և առեալ զՌօճէրն եօթն հարիւր ձիաւորով^ հասանէր ի վերայ Բուրսուխին ի Հալպ գաւառին, և գտեալ անպատրաստ զնա, յարձակեցաւ ի վերայ նորա, և մեծաւ զօրութեամբ յաղթեցին նոցա և արարին զնոսա հալածականս. կալան արս փառաւորս և առին բազում առս և աւարս և առհասարակ զամենայն բանակն աւար հարկան կին է և մնացեալքն գնացին ամօթով։ </p>
            <p>Յայսմ ամի կոմսն Ուռհայոյ Պաղտինն պատերազմ յարուց անէր ի վերայ Վասլին իշխանին Հայոց այն, որ ունէր զիշխանութիւն Գող Վասլին։ </p>
            <p>Յայսմ աւուրքս գնաց Պաղտինն զօրօք ի վերայ ամուր քաղաքաբերդին Ռապնայ և բազում աւուրս ի վերայ՝ ոչինչ կաբաց առնել, խսարեալ ունէր զնա ի պահեստի։ </p>
            <p>Յայնժամ գնաց Վասիլն առ մեծ իշխանն Հայոց, որ կոչէր Լևոն, որդի Կոստանդեայ՝ որդւոյ Ռուբենայ՝ եղբայր Թորոսի և կին առեալ էր զդուստր նորա, յայնժամ Թորոս եղբայր էևոնի կոչեաց զտղայ Վասիլն և նենգութեամբ կալա՜ւ զնա և տայր ի Պաղտինն ի յՈւռհայոյ կոմսն։ Եւ նա գազանաբար ի խոշտանգանս արկանէր զայրն քաջ և զհզօր պատերազմող և բռնութեամբ առեալ ի նմանէ զամենայն գաւառն և խափանեաց զիշխանութիւնն Հայոց ի յայնմ աշխարհէն։ Եւ Վասիլն գնաց առ Լևոն աներն իւր ե. անտի յարուցեալ գնաց ի Կոստ ան դն ուպօլիս, և արար նմա թագաւորն Հոռոմոց մեծ րն դուն ելութիւն և ամենայն զօրաց իւրոց։ </p>
            <milestone unit="section" n="566"/><p>Դարձեալ ի թուականութեանն Հայոց ՇկԶ զօրաժողով արար կոմսն Ուռհայոյ Պաղտինն, և Կալարան կոմսն Սրճոյ, և գնացին ի վերայ Հայոց իշխանին որում անունն կոչէր Ապլղարիպ, որ էր եղբայր Լիկոսին և որդիք Վասակայ, արք քաջք և պատերազմողք, որ բնակեալ էր ի Նզեպն առաջին տէրն Թլպաշարայ և ի Պարսից առեալ էին բազում տեղիք քաջութեամբ իւրեանց. և ուժգին զօրութեամբ առին զքաղաքն զՊիրն և շինեցին իւրեանց բնակարան, վասն զի էին քաջք և անուանիք պատերազմողք, ունէին իւրեանց զօրականս արս հազար։ Եւ յորժամ տեսանէր կոմսն զգաւառն նոցա, կարի յոյժ մախայր ի սիրտն իւր և ոչ կարաց ծածկել զնախանձ չարին, զօրաժողով արար և գնաց ի վերայ Պիրին և ի հոգս առեալ զքրիստոնեայսն առաւել քան զԹուրքն և զտարի մի ի խսար արկեալ զիշխանն Հայոց զԱպլղարիպն չարաչար և ազգի ազգի նեղութեամբ, և յայնժամ առ վտանգին և առ վշտացն անճարեալ լինէր Ապլղարիպն և տայր զՊիրն և զամենայն գաւառն ի Պաղտ ո յինն, և ինքն գնաց առ իշխանն Հայոց առ Թորոս Ռուբենայ որդին՝ յԱնալարզա։ Եւ կոմսն տայր զՊիրն և զամենայն գաւառն ի Կալարան Փռանգաց. ահա որ մի առ մի քակեաց զամենայն իշխանսն Հայոց կարգաւ առաւել քան զտունն Պարսից և այսպիսի օրինակաւս հալածականս արար զիշխանսն Հայոց, զայն՝ որ մնացեալ էին ի կատաղի աղգէն Թուրքաց։ Սա մեծաւ նեղութեամբ տարագիր արար ղամենեսեան, քակհաց զամենայն իշխանութիւն Գող Վասլին, փախստական արար զամենայն դասս ազատաց, որ ի Կոստանդնուպօլիս, աւարեաց և զմիւս իշխանն Հայոց զԲագրատ զայբ քաջ և յափշտակեաց զամենայն գաւառն նորա, որ բնակեալ էր յԱրևընդան մերձ ի Կուրիս. անցոյց և զԿոստանդին զտէրն Կարկռայ, որ և ի կապանսն մեռանէր չարաչար նեղութեամբ ի բերդն ի Սամուսատ. ի գիշերի շարժին գտին զնա յեզր Եփրատ գետոյն ի վերուստ ի վայր հոսեալ. ի խոզակ Մջնկին կայր բևեռեալ ի բանտի և այնիւ եկն ի վայր և այնպէս մեռաւ։ Նոյնպէս և Պ եմունդն ի բաց վարեաց զմեծ իշխանն Հոռոմոց՝ զիշխանաց իշխանն, որ բնակեալ էր ի Մարաէլ քաղաքն, նա և այլ բազում և գեղեցիկ իշխանք ի բանտ և ի չարչարանս և ի կապանս մեռուցանէր. և բազումք այն էին որոց զաչսն խաւարեցուցեալ էին, ղձեռսն կտրեալ և զունչսն հատեալ. հատանէին զերանսն և ի փայտ հանեալ սպանանէին զտղայսն անմեղսն վասն ծնողացն խրատեալ հրամայէին։ Եւ այսպիսի գործս անթուելի և անպատմելի, զի հանապազ վասն գանձի առնլոյ անիրաւաբար չարչարանօք յաւեր և յապականութիւն դարձուցին զերկիր՝ և յամենայն ժամ պարապեալ կային և այլ ռչինչ առնէին, բայց միայն նստեալ խորհէին զչարութիւն, ղհիլա և զամենայն ճանապարհս չարեաց սիրէին, բարեաց և ամենայն երախտեաց մոռացողք. զբազում անիրաւութիւնս նոցա կամէի գրել, բայց ոչ համարձակեցաք, զի ընդ իշխանութեամբ նոցա էաք։ </p>
            <milestone unit="section" n="567"/><p>Իսկ ի թուականութեանն Հայոց ՇԿԷ յարուցեալ Պաղտունն Ուռհայոյ կոմսն գնաց աղօթական ի սուրբ քաղաքն Երուսաղէմ։ Եւ մինչ լինէր աւուրք սուրբ աղուհացիցն, զօրաժողով արար թագաւորն Երուսաղէմ այ Պաղտինն եղբայրն Կօնդօփրէի՝ գնացեալ ի կողմանս աշխարհին Եգիպտացւոց, կամեցաւ ածել իւր ի հնազանդութիւն զազգն բարբարոսաց, և գտանէր զամենայն աշխարհն փախուցեալ ի մարդոյ, դարձաւ դիմօք ի սուրբ քաղաքն Երուսաղէմ։ Եւ ի գալն՝ ցաւ հասանէր նմա, որ և ի ճանապարհին մեռանէր։ Եւ մինչդեռ կենդանի էր պատուէր տայր ասելով. «Առաքեցէք յՈւռհա և բերէք զկոմսն զՊաղտինն և կացուցէք զինքն ի քաղաքն Երուսաղէմ տեղապահ, մինչև ի Փռանգաց գայցէ իմ եղբայրն, և զնա դիք ձեզ թագաւոր»։ Եւ յայնժամ բերին դագաղօք զթագաւորն յԵրուսաղէմ և թաղեցին զնա առաջի սրբոյն րողգոթայի, զայր բարի և զսրբասէր և խոնարհ սրտիւք։ Րսկ իբրև գտան զՊաղտինն յԵրուսաղէմ, հիացան յոյժ և դարձեալ ուրախ լինէին և համարեցան եթէ յԱստուծոյ եղև կոչն այն. և որպէս անդարձ արարեալ էր թագաւորն, տան զտեղապահութիւնն Երուսաղէմ այ ի Պաղտինն։ Եւ նա ոչ առնոյր յանձն, այլ զաթոռ թագաւորութեանն խնդրէր, և պայման արարեալ զամ մի ոչ դնել թագ ի գլուխն, և եթէ ոչ գայցէ եղբայր թագաւորին՝ դիցէ զթագն։ Եւ հաճեցան ամենայն տունն Փռանգաց զբան նորա, և յաւուր Ծառզարդարին տարան զկոմսն Ուռհայոյ ի տաճարն Սողոմոնի և դնէին զնա յաթոռ թագաւորութեանն Երուսաղէմի, և ի կատարման տարւոյն դնեն զթագն ի գլուխն Պաղտունին։ Պաղտինս այս էր ի մեծամեծաց տանն Փռանգաց, այր քաջ և պատերազմող, մարմնովն սրբասէր և մեղաց ատեցող և բարուքն հեզ և ցած, այլ յաւեր ճարտար և յափշտակող անյագուրդ, գանձուց և արծաթոյ անկուշտ և ի տուրս րնչից նուազ և հաւատովն յոյժ ուղղափառ և բարուքն և բնութեամբն յոյժ հաստատուն։ Եւ արդ ահա այս երկու թագաւորքս, որք ելին ի յուռհայոյ, և երկուքն զմի անուն ունէին՝ Պաղտին գոլով։ </p>
            <p>Յայսմ ամի մեռանէր Տափարն սուլտանն Պարսից որդին Մելեքշահին, այր գազանամիտ յոյժ։ Արդ սա ի ժամ մահուանն իւրոյ գործեաց գործ զարմանալի, որ անլսելի էր լսելեաց, վասն զի յորժամ գիտաց, եթէ մեռանելոց էր, յաղագս որդեացն արար զայս, առաքեաց և կոչեաց ի պաղատն զկինն իւր զԳոհար խաթունն՝ զդուստրն ամիր Իսմայէլին, և գաղտ ի զօրացն հրամայեաց զնա զենել առաջի իւր, Զի մի արասցէ, ասէ, իւր այր և հանցէ զորդիքս իմ ի յաթոռոյ և ի հայրենեաց իմոց, վասն զի էր մեծազգի և բազում զօրաց տէր և սա յամենայն ազգաց գեղեցիկ աղջկունս էր ժողովեալ կուսանս չորս հարիւր, որ կային յոտն առաջի նորա զարդարեալ գեղեցիկ զարմանալեօք, յականց և ի մարգարտաց հանդերձ արաբացի ոսկւով, և թագ ի գլուխսն, և հիւսեակ գլխոցն զարդարեալ ոսկւով և ամենայն սքանչելի զարդարանօք ի գոյնս գոյնս, փայլէին առաջի նորա։ Իսկ նորա զայն զմեծ թագուհին առաջի իւր սպանանէր, վասն զի մի արասցէ իւր այր զեղբայրն իւր, զայն որ նստեալ էր սուլտան ի խորին աշխարհն Պարսից, ի յՕզնկան քաղաք և ի Խզնէ, որ է երից ամաց գնացք ի խոր քան զՍպահան։ Եւ զկնի այսորիկ դնէր Տափարն յաթոռ թագաւորութեանն իւրոյ զաւագ որդին իւր զՄահմուտն և տայր զամենայն Պարսիկս ի ձեռս նորա, և զկրտսեր որդին զՄելեքն դնէր սուլտան ի Գանձակ քաղաք Հայոց և տայ զամենայն արևելք ի ձեռս նորա։ Ել կայր նորա այլ ևս երկու որդիք. բայց Գոհար խաթունին ոչ գոյր որդիք։ </p>
            <p>Յայսմ ամի մեռանէր Պարսից խալիփայն, այն՝ որ նստէր յաթոռն Մահմէտի ի Բաղդատ քաղաք։ </p>
            <p>Յայսմ ամի զօրաժողով արարեալ մեծ կոմսն Փռանգաց Ռօճէրն տէրն Անտիոքայ քաղաքի և գնաց ի վերայ քաղաքին Տաճկաց, ռր կոչի Ազազ, մերձ ի Հալպ քաղաք։ Գայր առ նա իշխանն Հայոց Լևոն՝ որդի Կոստանդէի որդւոյ Ռուբենայ և գայր զօրօք իւրովք ի վերայ այլազգեացն։ Եւ արար Ռօճէրն պատերազմ ի վերայ Ազզուն զաւուրս երեսուն, և ոչ կարէին զզօրսն քաղաքին ի ներքս ածել. և զկնի այսորիկ տայր զպատերազմն Ռօճէրն Հայոց զօրացն, կոչեաց զԼևոն և ասէր. «Առ վաղիւն քո զօրօքդ ելցես ի պատերազմ», փորձելով իմն զզօրսն Հայոց։ Յայնժամ ձայն տուեալ մեծ իշխանն Հայոց ամենայն Հայոց զօրացն, որ էին ի բանակին, և ժողովեցան ամենայն զօրքն Հայոց առ քաջ զօրականն Քրիստոսի Լևոն, և նա յորդորէր զամենեսեան մի աո մի։ Եւ առ վաղիւն ելանէին զօրք այլազգեացն ընդդէմ զօրացն Փռանգաց. և իշխանն Հայոց Լևոն վառեալ ունէր զզօրսն Հայոց ընդդէմ զօրացն Տաճկաց, և ձայն տայր զօրացն, և ի դիմի հարան զօրացն այլազգեացն, ուժգին գոչեաց որպէս զառիւծ և հանդերձ զօրօքն բախեցաւ ի վերայ նոցա և դարձոյց զնոսա ի փախուստ, և սրով ի հետ մինչև ի դուռն քաղաքին կոտորեաց զնոսա և արար զնոսա արգելականս, որ այլ ոչ ելան ընդ դռւռն քաղաքին ի պատերազմ։ Եւ էառ իշխանն Հայոց Լևոն անուն քաջութեան յաւուրն յայնմիկ և գովեցաւ ի մէջ զօրացն Փռանգաց. և յայնմ օրէ սիրեաց Ռօճէրն զզօրսն Հայոց։ Եւ այսպիսի պատերազմաւս նեղէր զքաղաքն Ազազն և սաստիկ պատերազմաւ հաւանեցուցանէր զնոսա և էառ խաղաղութեամբ, և մարդոյ ոչինչ մեղուցաւ, այլ արձակեաց զբնակիչսն խաղաղութեամբ։ Եւ յայնժամ եղև մեծ հակառակոթիւն ընդ Խազի ամիրայն և ընդ Ռօճէրն, վասն զի յառաջն էին յոյժ սիրելիք և բարեկամք միմեանց և յայսմ ժամու եղեն թշնամիք, վասն զի Հալպ և Ազազն Խազէի էին ամիրային Թուրքաց՝ որդւոյ Արդուխին. և մռմռայր Խազի ի սրտի իւրում։ </p>
            <milestone unit="section" n="568"/><p>Իսկ ի հասանել թուականութեանն Հայոց յամս ՇԿԸ զօրաժողով արարեալ ամիրայն Խազի որդի Արդուխին ահագին բազմութիւնս, վասն զի որպէս զնահապետ էր ի վերայ ազգին Թուրքաց իւրով ազգովն, և վասն այսորիկ ժողովեցան ի կոչ նորա, և յայսմ ամի խաղաց բազում զօրօք ի վերայ Ռօճէրին և Անտիոքայ կոմսին և գայր ի վերայ ազգին Փռանգաց ութսուն հազարով. և այսպիսի բազմութեամբ հասանէր ի դուռն Ուռհայոյ քաղաքին, և զաւուրս չորս կացեալ և ոչ ինչ արարեալ վնաս՝ և անցանէր ընդ Եփրատ գետն, և յընթացս լինէր իբրև զձի թառանչակուլ և ի բազում ընթացից խաւար հասուցանէր բազում տեղեաց, վասն զի անհոգացեալ կային ամենայն գաւառք Փռանգաց. առեալ բերդս և ագարակս և վանորայս և կոտորեաց առհասարակ զամենեսեան զձերս և զտղայս, և եկեալ ի Պզահան բանակ հարկանէր։ Իսկ Ռօճէրն կոմսն Անտիոքայ էր այր մեծ և հպարտացեալ, վասն այնորիկ ոչ յառաջապատրաստ եղև պանծացեալ ի զօրութիւն իւր. և յիշեաց նա զամբարտաւանութիւն ազգին իւրոյ և առ ոչինչ համարեալ նա զզօրսն Թուրքաց, զպատրաստութիւն և զհնարս ոչ խորհեցաւ և զզօրն իւր ոչ ժողովեաց միաբան, և յայլ զօրաց Փռանգաց ոչ կոչեաց իւր ի թիկունս, գնաց անմտաբար ի պատերազմ ի վերայ Թուրք զօրացն վեց հարիւր Փռանգ ձիաւորով. կայր և հինգ հարիւր Հայ ձիաւոր և չորս հարիւր հետևակ և իբրև զբիւր մի այլ խառնաշաղախ. իսկ զօրք Թուրքացն ամենայն հնարաւորութեամբ պատրաստեալ զինքեանս ի բազում տեղիս դարանակալս կացուցին քմինս։ Այս եղև ի սահմանս քաղաքին որ կոչի թերեպ. և արարին ահաւոր և սաստիկ պատերազմ. և յայնժամ ի բազմութենէ զօրացն Պարսից փակեցան ամենայն զօրք քրիստոնէիցն ի մէջ զօրացն Թուրքաց և ոչ գտանէին ճարակ փախստեան. և առհասարակ խողխողեալ լինէին ի կեր սրոյ ամենայն ազգն հաւատա–ցելոց, և մեծ կոմսն Փռանգաց Ռօճէրն սպանաւ հանդերձ զօրօքն, և սակաւ ինչ էր, որ փրկեցաւ։ Եւ յայնժամ յԵփրատ գետոյն մինչև ի յՈվկիանոս ծովն ասպատակ արարեալ զամենայն աշխարհն և ելից արեամբ և գերութեամբ զամենայն գաւառքն, և ամենայն բանակն Փռանգաց սրով անցան։ Այս եղև յամսեան Քաղոցի վեց Վարդավառին բարեկենդանի շաբաթ օրն։ Եւ յայնժամ ի կիրակէին Վարդավառին հասաւ ի քաղաքն Անտիոք թագաւորն Երուսաղէմայ Պաղտինն և արարեալ ժողով զմնացեալ զօրսն Փռանգաց և գնաց ի վերայ թուրք զօրացն և յԱրաց ամսոյ քսան և հինգ և Օգոստոս վեշտասան, և եղև ի խմբել պատերազմին ի նոյն տեղին և զբազումս կոտորեաց ի թուրք զօրացն, և երկու կողմանքն դարձան ի փախուստ, և ոչ ոք էր որ յաղթահարեցաւ և կամ յաղթեաց, վասն զի զօրք երկոցունց կողմանցն պակասեցան, բայց այլազգեացն պակասեաց յայնմ աւուր հինգ հազար այր՝ ոչ թէ միայն սրով, այլ ի տօթոյն հեղձամահ եղեն, և գնացեալ Խազի ի յաշխարհն իւր՝ հարկանելով ի թագաւորէն Փռանգաց. և ամենայն զօրքն Փռանգաց գնացին յաշխարհն իւրեանց, գնաց և թագաւորն Պաղտինն ի քաղաքն իւր յԵրուսաղէմ։ </p>
            <p>Յայսմ ամի մեռանէր թագաւորն Հոռոմոց Ալէքս, այր բարի և իմաստուն և հզօր ընդդէմ պատերազմաց և յոյժ ողորմած ի վերայ հաւատացելոցն Քրիստոսի, բայց ի վերայ ազգիս Հայոց յոյժ ատեցող երևեալ։ Սա գործեաց գործ, որ ոչ էր ըստ կամացն Աստուծոյ, հրամայեաց երկրորդ մկրտութիւն առնել և անարգեաց զնիկիական մկրտութիւնն և զՔաղկեդոնին հաստատէր զկարգ, և անամաչ զամենայն ազգն Հայոց մկրտէր և ոչ զարհուրէր ի Հոգւոյն սրբոյ, որ լուսաւորեաց զսուրբ մկրտութիւնն, և ոչ յիշեաց զհրամանս սուրբ առաքելոյն Պօղոսի՝ որ ասէր, եթէ «Որք միանգամ ի Քրիստոս մկրտեցարուք, զՔրիստոս զգեցեալ էք» և այլ թէ «Որ զմի անգամ զմկրտեալն մկրտեն, կրկնակի զՈրդին Աստուծոյ ի խաչ հանիցեն, սկսեալ ի մեռելոտի գործոց անտի»։ Արդ սա մեռանէր յայսմ ամի, և նստաւ յաթոռ թագաւորութեանն որդի նորա, որ ասի Պերփերօժէն, այր քաջ և պատերազմող և բարուքն հեզ և քաղցր, սա եղեալ ընդունող ազգին Հայոց՝ և վերացոյց զցասումն անարժան մկրտութեանն, և զհոգևորն ի բաց տայր մերկանալ, և ղթերակատարն հաստատեաց։ </p>
            <p>Յայսմ ամի թագաւորն Երուսաղէմայ Պաղտին տայր զՈւռհա և զԹլպաշար ի կոմսն ի ճօսլինն և դարձոյց զնա ի քաղաքն յՈւռհա, զոր ի ժամ մահուանն Տանգրէի եհան զնա ի տանէ և ի գաւառէ իւրմէ և յափշտակեաց ի ճօսլէն զամենայն երկիրն, զոր ունէր, անիրաւաբար. և բանտարգել արար զայր քաջ և զհզօր և սովալլուկ ունէր զնա ի բանտի, և բռնութեամբ և ուժեղ զօրութեամբ եհան զնա իբրև զարատաւոր և արար զնա հալածական ծառայել օտար աշխարհաց, զոր առաջին թագաւորն Երուսաղէմայ կոչեաց զնա և մեծաւ պատուով տայր զքաղաքն Տապար ի ճօսլինն և կացոյց զնա տէր այնմ գաւառին։ Եւ նա մեծաւ յաղթութեամբ կայր ընդդէմ թշնամեաց խաչին Քրիստոսի, վասն զի յորժամ մեռաւ Պաղտինն և թագաւորեաց միւս Պաղտինն Տպօրկն, դարձոյց զճօսլինն յՈւռհա և կացուցանէր զնա ընդդէմ Պարսից պատերազմաց, զի էր այր քաջ և հզօր պատերազմող և անուանի յամենայն տունն Փռանգաց և ի քաջութենէ նորա դողայր ամենայն տունն Պարսից և դարձաւ ի գութ ողորմութեան ի վերայ քաղաքին Ուռհայոյ, թողեալ զգազանական բարքն, զոր ունէր յառաջագոյն։ Եւ թագաւորեաց Պաղտինն ի վերայ Անտիոքայ և ամենայն աշխարհին Կիւլիկեցւոց Երուսաղէմայ և ամենայն աշխարհի նորա մինչև յԵգիպտոս։ </p>
            <milestone unit="section" n="569"/><p>Իսկ ի գալ հասանել թուականութեանն Հայոց ՇԿԹ դարձեալ զօրաժողով արարեալ Խազի ամիրայն և կազմեալ գունդ զօրաց իւրոց հարիւր երեսուներեք հազար և գնայր ի վերայ ազգին Փռանգաց. և արագապէս հասանէր ի դուռն Ուռհայոյ քաղաքին և ելից զօրօք առհասարակ զամենայն դաշտն, կացեալ զաւուրս չորս, ապականեաց զամենայն արտորայսն ի ձեռն անթիւ զօրացն և յարուցեալ անցանէր ի Սրուճ քաղաք, և գաղտաբար անցուցանէր զմեծ մասն զօրացն ընդ Եփրատ գետ, և ի Թլպաշարայ մինչև ի Քեսուն առ հասարակ գերի վարեաց զարս և զկանայս, և կոտորեցին անողորմ սրով զամենայն տղայսն կրակով այրեալ խորովէին անողորմ անթիւ բազմութիւն։ Եւ յորժամ Խազի հանդերձ բազմութեամբն անցանէր ընդ Եփրատ՝ և բազում գեղս մատնեցին ի ձեռս սրոյ, և քահանայք և կրօնաւորք սրով և հրով կատարեցան։ Եւ յայսմ ժամու կոմսն ճօսլինն էր ի սահմանս քաղաքաբերդին Ռապնայ. եկեալ ի Քեսուն և ի Պեհաստանի՝ զօրաժողով արար զզօրսն և ի գալն առաւօտուն զհետ գնաց Թուրքին և անկանէր ի վերայ նոցա, և կոտորեաց ի նոցանէ հազար այր, և դարձաւ Խազի ամիրայն զօրօքն և իջաւ մերձ ի յԱզագն։ Յայնժամ թագաւորն Երուսաղէմայ հանդերձ ամենայն զօրօքն Փռանգաց հասանէր յԱզազն առ ի պատերազմիլ ընդ զօրսն Թուրքաց, և գնաց ճօսլինն զօրօք իւրովք յԱնտիոք և հասանէր առ թագաւորն, և զօրք Թուրքաց և Փռանգաց կային ընդդէմ միմեանց զբազում աւուրս և ոչ արարին պատերազմ, յայնժամ Խազի դարձաւ զօրօքն և գնաց յաշխարհն Մելտնոյ, որ կոչի Կարմիան, և թագաւորն դարձաւ յԵրուսաղէմ և ճօսլինն գնաց ի յՈւռհա ի քաղաքն իւր։ </p>
            <milestone unit="section" n="570"/><p>Դարձեալ այս ինչ գործեցաւ ի թուականիս Հայոց ՇՀ, ամիրայ ոմն ի յաշխարհէն Գանձակայ՝ Խազի անուն, այր արիւնահեղ, լիրբ և չար հարամի, և էր սահմանակից աշխարհին Վրաց, և կայր սիրով ի հնազանդութիւն Վրաց թագաւորին Դաւթի. և յայսմ ամի խորհեցաւ չար խորհուրդս, և առեալ Խազի երիս բիւրս թուրք զօրաց՝ և մտանէր յաշխարհն Վրաց և մասն մի գերի վարեաց և եհան յաշխարհէն Վրաց և գնացեալ բանակ հարկանէր ի տեղի իւր։ Եւ լուեալ զայս Դաւիթ թագաւորն Վրաց՝ և առաքեաց զզօրս Վրաց աշխարհին, եկեալ գաղտաբար անկանէին ի վերայ թուրք զօրաց, և կոտորեաց ի նոցանէ արս երեսուն հազար և զամենայն կանայս նոցա և զորդիս նոցա և զհօտս անթիւս ոչխարաց նոցա վարէին ի գերութիւն հանդերձ բազում և անհամար աւարաւ տարաւ յաշխարհն Վրաց։ Յայնժամ մնացեալքն ի զօրացն Թուրքաց առ սաստիկ վտանգին պատ առեցին զհանդերձս իւրեանց և հող արկանէին զգլխովն իւրեանց և սևազգեստուք և բացաւգլխօք ճիչկանս լինէին առ սուլտանն իւրեանց ի Գանձակ քաղաքն առ Մելիքն որդին Տափարին և բողոք բարձեալ լալով առաջի նորա զկորուստն իւրեանց, և այլքն հասանէին ի գաւառն Արապկաց՝ յաշխարհն Կարմիանին առ ամիրայն Խազի որդի Արդուխին և սաստկապէս լալովն զկատարած կորստեանն իւրեանց պատմէին նմա։ Եւ նորա առ զօրո ւթեանն իւրոյ և բարձրավզութեանն հրամայեաց ժողով լինել բազմութիւն զօրաց իւրոց զամենայն ազգն Թուրքաց, ի Յունաց աշխարհէն մինչև յարևելս զամենայն Կարմիան, և արար զհամարս զօրաց իւրոց հարիւր յիսուն հազար և առաքեաց ի հարաւակողմն յաշխարհն բարբարոսաց և կոչեաց զհետ իւր զթագաւորն Արապկաց, որ կոչի Սաղա, որդի Տուպայիսին, գայր առ նա տասն հազարաւ, և էր սա այր քաջ և պատերազմող, և սա գերի վարեաց զԲաղդատ քաղաք և երեք պատերազմ վանեաց սա ընդ Տափարին Պարսից սուլտանին, որ և յաղթեաց և յաղթեցաւ։ Եւ էր սա ազգաւ Ռաւատի և յոյժ հայհոյիչ Մահմետի և ամենայն ազգաց նորա. սա բանակեցաւ վրանօք ընդ մէջ Եթովպեայ և ընդ Հնդիկս և յայսմու ժամանակիս գայր փեսայանար Խազէ ամիրային Պարսից։ Եւ յայսմ ամի խաղաց Խազի հանդերձ բազմութեամբ զօրօքն և հասանէր յաշխարհն Գանձակայ՝ գնալով ի վերայ աշխարհին Վրաց։ </p>
            <p>Յայնժամ գայր Մելեքն սուլտանն Գանձակայ չորս հարիւր հազար ձիաւորով արանց քաջաց և խաղացին ահագին բազմութեամբ և մտանէին յաշխարհն Վրաց ի կողմն Տփխեաց քաղաքին ի լեառն, որ Դեկոր կոչի։ Եւ լուեալ զայս Դաւիթ Վրաց թագաւորն որդի Բագրատայ՝ որդւոյ Գորգէի և հասանէր ի պատերազմ ընդդէմ թուրք զօրացն քառասուն հազարով կորովեաց և արանց քաջաց և կիրթ պատերազմողաց. ունէր և այլ զօրս ի Խափչախաց թագաւորէն արս տասն և հինգ հազար քաջս և ընտիրս և յազգէն Ալանաց արս հինգ հարիւր և Փռանգ՝ հարիւր։ Եւ յՕգոստոս ամսոյ ԺԳ և ի պահոց Աստուածածնի հինգշաբաթի օրն եղև սաստիկ պատերազմ ի մէջ երկուց լերանց, որ և յահագին ճայթմանէ զօրացն գոչէին լերինքն, և յայնժամ օգնութիւն հասանէր յԱստուծոյ ի վերայ Վրաց զօրացն, և ի խմբել պատերազմին զամենայն զօրսն Թուրքաց դարձուցանէին ի փախուստ։ Եւ յայնմ աւուր եղև սաստիկ և ահաւոր կոտորած զօրացն Թուրքաց, և լցան դիակամբք գետք և ձորք լերանց և ամենայն քարափունք լերանցն ծածկեցան, և եղև համար կոտորածոյն զօրացն Թուրքաց քառասուն բիւր, և ձերբակալս արարին արս երեսուն հազար, և յերիվարացն և ի զինուցն անկելոց ծածկեցաւ ամենայն երեսք դաշտացն, և զաւուրս ութ զհետ վարեցան զօրք Խփչացն և Վրացն մինչև ի սահմանս քաղաքին Անւոյ։ Եւ սուլտանն Պարսից Մելեքն և Խազի դարձան բազում ամօթով յաշխարհն իւրեանց մազապուրծ փախստեամբ՝ ի հազարէն հարիւր չէր մնացեալ։ </p>
            <p>Յայսմ ամի էառ թագաւորն Վրաց Դաւիթ զքաղաքն Տփխիս ի Պարսից և արար սաստիկ կոտորածս զքաղաքն և արս հինգ հարիւր սրահանգս ի փայտն հանեալ սատակէր չարաչար։ </p>
            <p>Յայսմ ամի յամսեանն Օգոստոս անկեալ եղև կրակ յերկնից և այրեաց զաւագ ճեմարանն, որ կայր ի Բաղդատ քաղաքն, զայս ճեմարանս կանգնեալ էր Տուղրիլ սուլտանն Պարսից՝ եղբայրն Աբասլանայ, շինեալ էր զնա զարմանալի և հրաշալի գործարանօք, զի յորժամ նա էառ զաշխարհն Պարսից, զամս քսան մեծ պատերազմ վանեաց ընդ ազգն Պարսից, և ապա, հաւանեցուցանէր զնոսա և տիրեաց ամենայն աշխարհին Պարսից, և յայնժամ գայր ի Բաղդատ քաղաք և հրամայեաց զայն աղօթից տուն կանգնել ազգին Թուրքաց, զի մի մտցեն ազգն Թուրքաց ի յաղօթից տունն Արապկաց. և ի յայսմ ամի անկաւ կրակ և այրեաց զճեմարանն Թուրքաց՝ զպիղծ ժողովարանն նոցա։ </p>
            <milestone unit="section" n="571"/><p>Դարձեալ ի թուականութեանն Հայոց ՇՀԱ զօրաժողով արարեալ Խազի ասպասալարն Պարսից և գնաց ի վերայ զօրացն Փռանգաց և իջանէր ի Հալպ քաղաք, և անտի գնայր բանակ հարկանէր ի Շիզարն ի Տաճկաց քաղաքն։ Եւ յայնժամ գայր Պաղտոյնն թագաւորն Երուսաղէմայ. և գայր հասանէր առ նա կոմսն Ուռհայոյ ճօսլինն, և միաբան գային իջանէին հանդէպ զօրացն Թուրքաց. և զամենայն աւուրսն ամառնային ոչ արարին պատերազմ, այլ լուռ ընդդէմ իրերաց կային։ Յամսեանն Սեպտեմբերի առանց պատերազմաց քակեցան երկոքին կողմանքն և դարձան իւրաքանչիւր ի քաղաք իւր. և ամիրայն Խազի մտաւ ի Հալպ, և Պալակ ամիրայն՝ որ էր քուրորդի Խազէի և էր այր քաջ և ժիր պատերազմող, դարձաւ գաղտաբար և գնաց ի գաւառ իւր յանձիթ։ Յայնժամ ճօսլինն և Կալարանն լուեալ զայս՝ ընթանային զօրօք զհետ Պալակին և հասան նմա ի գաւառն Ուռհայոյ՝ ի գեղն, որ կոչի Տափթիլ, հարիւր ձիաւորով հասաւ ի վերայ նորա. և Պալակն իջեալ կայր ութ հարիւր ձիաւորով ի տեղի մի գետագնաց և մօրոտ յոյժ շուրջն, և զօրօք իւրովք ամրացեալ կայր ի նմա. և զօրքն Փռանգաց անմտաբար խելագարեալ լինէին ի վերայ յարձակեցան և ընդ խորափիտն ոչ կարէին անցանել։ Եւ Պալակն ամենայն զօրօքն կայր ընդդէմ նոցա և նետիւք խոցոտեալ զամենայն երիվարս նոցա և արարին հալածականս զամենայն զօրսն Փռանգաց. և արարին ձերբակալս զերկու կոմսն Փռանգաց զճօսլին և զԿալարանն. և կոտորեցին զամենայն Փռանգն և զճօսլին և զԿալարանն երկաթի կապանճօք տարան ի Խարբերդ և եդին անդ ի բանտի և զքսան և հինգ Փռանգն տարան ի Բալու։ Եւ լինէր այս ամենայն սուգ մեծ ամենայն հաւատացելոցն և կային ահաբեկեալ մեծաւ սասանութեամբ։ Այս եղև ի Սեպտեմբերի ամսոյ ԺԳ օրն։ </p>
            <p>Յայսմ աւուր մեռանէր մեծ ամիրայն Խազի որդի Արդուխին և տայր զամենայն աշխարհն իւր ի քուրորդին իւր ի Պալակ ամիրայն՝ և յանձն արարեալ զտուն և զորդիս իւր ի Պալակն զՍուլիման և զՏումրտաշն. և բերին դագաղօք զԽազի ի Հալպայ ի Խառան և անտի տարեալ թաղեցին զնա ի Մուփարկին ի քաղաքն իւր և Պալակ ամիրայն տիրեաց բազում գաւառաց։ </p>
            <milestone unit="section" n="572"/><p>Դարձեալ ի թուականութեանն Հայոց ի յամի ՇՀԲ զօրաժողով արարեալ թագաւորն Երուսաղէմի Պաղտինն և յուզէր պատերազմ ընդ Պալակ ամիրային վասն երկու իշխանացն Փռանգաց, զոր արկեալ էր ի բանտին՝ զճօսլինն և զԿալարանն։ և հասանէր թագաւորն ամենայն զօրօքն Փռանգաց ի Ռապան քաղաք, և Պալակն յառաջագոյն եկեալ էր մերձ ի յայնմ գաւառին, զի զերկիրն արասցէ աւար և գերութիւնն և զմիմեանս ոչ գիտելով երկոցունց կողմանցն, և եկեալ թագաւորն սակաւ զօրօքն ի Շնջէոյ կանդարան և անցեալ գետովն ի վեր կամէր իջանել ի տեղին, որ ասի Շնջրիկ, և Պալակն բազում զօրօք կայր մերձ ի քմին, յորժամ հարին զվրան թագաւորին, և թագաւորն կամէր որսալ պազայովն. և Պալակն յանկասկած յարձակեցաւ ի վերայ իւր ամենայն զօրօքն և արար կոտորածս արս հզօրս և կալաւ զթագաւորն Երուսաղէմի և զքուրորդի թագաւորին, այս եղև յամսեանն ի Հոռի, զկնի չորս աւուր անցանելոյ սուրբ Զատկին։ Եւ տարաւ Պալակն զթագաւորն ի դուռն Կառկառայ, և նա տայր զԿառկառ ի ձեռս Պալակին. և տարան զթագաւորն և զքուրորդին իւր ի Խարբերդ և երկաթի կապանօք եդին ի խոր բանտին, ուր եդեալ կայր ճօսլին և Կալարանն։ </p>
            <p>Յայսմ ամի զկնի հինգ ամսոց, որ այս գործեցաւ եղև զարմանալի ինչ. վասն զի յաղագս այսորիկ եղև կատարած կորստեանս. յարուցեալ միաբան արք հնգետասանք ի յամուր բերդին Պահեսնոյ և խորհեցան խորհուրդս քաջաց և կատարեցին զգործ անմահից, յարուցեալ արանցս այսոցիկ գնան ի Յանձիթ գաւառն և յաշու ունէին զամուր բերդն Խարբերդու, ուր կայր յարգելանոցի թագաւորն Փռանգաց և ճօսլինն և Կալարանն. և տեսին զպահապանս բերդին սակաւս և կային յանհոգս, գնացին ի դուռն գծուծ կերպարանօք և իբրև զդատաստանաւորք, կայր և այլ ոք բանատու ի ներքս ի բերդն, և զկնի սակաւ մի ժամու դիմեցին և մտին ի ներքս և քաջապէս շանացեալ ի բանտն սպանին զորս ի դուռն գտին և փակեցին զդուռն և մեծաւ աղաղակաւ հասանէին ի բերդն, ուր էր թագաւորն արգելած և ճօսլինն և Կալարանն և այլ իշխանքն, և հանին զնոսա ի բանտէն մեծաւ ուրախութեամբ, և զայլս ոմանս զօրս բազումս հանին ի կապանաց արք և կանայք, և ոմանք ի տեղացեացն մտին ի բանտն վասն փրկութեան թագաւորին և ճօսլընին և այլոց կալանաւորացն, և ելեալ թագաւորն և ամենայն բանտարգեալքն և առին զբերդն և տիրեցին ամենայն տանն Պալակին։ Եւ իբրև լուան զայս զօրք այլազգեացն, որք էին ի գաւառին, փախեան ի յայլ աշխարհս, և զմիւս այլ գիշերի ի չորեքշաբաթ լուսանալն ելեալ ճօսլին և հետևակ մի ընդ նմա և գաղտաբար գնացին ի Քեսուն և անտի գնացին յԱնտիոք, զի զօրաժողով արասցէ և գայցէ յօգնութիւն թագաւորին և այլոց կալանաւորացն։ Եւ էր յայսմ ժամու, զօրապետ Փռանդաց զօրացն կոմսն ճօփրէ, որ էր այր քաջ և հզօր և հաւատովն հաւատացեալ առաւել քան զառաւել, և սա մեծաջան աշխատութեամբ պահէր ի Թուրքաց զամենայն գաւառն Փռանգաց, զԵրուսաղէմ և զԱնտիոք և զՈւռհա և ամենայն հնարաւորութեամբ արիաբար կացեալ։ Իսկ յորժամ այս գործեցաւ էր ամիրայն Թուրքաց Պալակն ի Հալպ քաղաք. և յորժամ լուաւ զայս ամենայն, եթէ հնարաւորութեամբ առին զԽարբերդ, յարուցեալ որպէս զարծուի և յաւուրս հնգետասան անդր հասանէր և յարուցանէր սաստիկ պատերազմ ի վերայ բերդին, և կանգնեալ մքնայ և փորեալ ընկեցին զբուրգն մեծ ամրոցին և այնու ահաբեկեաց զնոսա, և ահիւ մեծաւ ելեալ կոմսն Կալարանն առ Պալակն՝ և տայր զխարբերդ ի ձեռս նորա։ Եւ յայնմ աւուր կոտորեաց Պալակն զամենայն կալանաւորսն ոգիք իբրև վաթսուն և հինգ և կանայս ութսուն գեղեցիկս ձգեալ ընդ բարձրութիւն բերդին ի վայր, և դարձեալ մեծաւ սրտմտութեամբ երկաթի կապանօք դնէր զթագաւորն ի բանտի և զԿալարանն և զքուրորդին թագաւորին։ Եւ գայր ճօսլինն զօրօք Փռանգաց ի յօգնութիւն, և յորժամ լուան զայս ճօսլինն և ճօփրի, վիրաւորեալ լինէին յոյժ և դարձան լի տրտմութեամբ գնացին ի գաւառն իւրեանց. և թագաւորն մնաց ի բանտին և Կալարանն և քուրորդին։ </p>
            <p>Յայսմ ամի եղև պատերազմ թռչնոց ի գաւառն Մելտենւոյ, ժողովեցան արագիլք և կռունկք և արօսք և կռուեցան ընդ միմեանս. և կըռունկն յաղթեաց արագիլին որ բնաջինջ արար զնոսա, և ուր ուրեք մնաց։ </p>
            <p>Յայսմ ամի մեռաւ մեծ իմաստասէրն Հայոց Պօղոս վարդապետն. սա երևեալ այր հրաշալի, տեղեակ հին և նոր կտակարանացն, առաջին սուրբ վարդապետաց, երկրորդ լուսաւորիչ երևեալ տանս Հայոց և վէմ աղամանդեայ ընդդէմ հերձուածողաց և յոյժ ախոյեան լեալ ուղղափառաց և անպատկառելի վարուք կացեալ ի կեանս իւր ընդդէմ հերետիկոսացն. և սա, ի Տարօն գաւառէն, յայսմ ամի մեռանէր և թաղեցաւ ի վանսն Ղազարու մերձ ի Սասուն։ </p>
            <p>Յայսմ ամի Դաւիթ Վրաց թագաւորն կոտորեաց ի Պարսից վեց բիւրս. վասն զի եկեալ սուլտանն Գանձակայ բազում զօրօք ի վերայ Կուռ գետոյ կամուրջ կապեաց նաւերով և արս վաթսուն հազար անցուցանէր յերկիրն Ափխզաց, և լուեալ թագաւորին Վրաց, առաքեաց զզօրս և գկարմունջն փլոյց և զամենայն զօրսն, զոր անցոյց, առհասարակ կոտորեաց, և գնաց սուլտանն փախստական ի Պարսիկս և մտաւ յԱւզկան քաղաք առ հօրեղբայրն իւր։ </p>
            <p>Իսկ այս թագաւորս Դաւիթ էր քաջ հզօր ընդդէմ Պարսից պատերազմաց. սա բազում անգամ յաղթեաց զօրացն այլազգեաց և բեկ-եաց զամենայն զօրութիւնս նոցա և բազում և անուանի գաւառս էառ ի Պարսից սրով և բռնութեամբ, էառ զՏփխիս և զԴամանիս քաղաք և էառ զՇռուան և զՇաքի և զՇամքար, էառ և այլ բազում գաւառք։ Եւ էր Դաւիթ արքայ սուրբ և առաքինի, զարդարեալ ամենայն ասաուածպաշտութեամբ և բարի արդարութեամբ, և սա երևեցաւ ընդունող և սիրող ազգին Հայոց։ Առ սա ժողովեցան մնացեալ զօրքն Հայոց, և սա շինեաց քաղաք Հայոց յաշխարհն Վրաց և հասաատեաց եկեղեցիս և վանորայս բազումս, և անուանեաց զանուն քաղաքին Գօռա, և ունէր մեծաւ ուրախութեամբ և ցնծութեամբ զամենայն ազգն Հայոց։ Կայր և հարազատ որդի մի թագաւորին Դաւթի, որում անուն ասէին Դեմետրէ, ի Հայ կնոջէ, և եղբօր թագաւորին ասէին Թօտօրմէ։ </p>
            <milestone unit="section" n="573"/><p>Դարձեալ ի թուականութեանն Հայոց ՇՀԳ զօրաժողով արարեալ ամիրայն Պալակն գնաց ի վերայ զօրացն Փռանգաց և հասանէր ի Հալպ քաղաք և զկնի սակաւ աւուրց գայր ի մերայ քաղաքին Տաճկաց, որ ասի Մնբէճ, և կանգնեալ բաբանս ի վերայ կլային և սաստիկ պատերազմաւ արկանէր զբնակիչսն ի մեծ նեղութիւն։ Եւ յայնժամ ամիրայն, որ ի կլայն կայր, ձայն օգնութեան հասուցանէր առ կոմսն Փռանգաց ճօսլինն և ճօփրէ հասանել իւր յօգնութիւն և խոստանայր տալ զքաղաքն ի ճօսլինն. և նորա ժողովեալ զմնացեալ զօրսն Փռանգաց՝ և հասանէին առ նա երկու կոմսն. գայր և Մահի կոմսն Տլքոյ, Անթափայ և Ռապանայ. և լուեալ զայս Պալակն, յարձակեցաւ ընդդէմ նոցա ի պատերազմ մօտ ի Մնբէճ քաղաք, և եղև սաստիկ պատերազմ, զի զօրք այլազգեացն բազում էին, և Փռանգացն սակաւ, բայց յաղթեաց Փռանգաց զօրքն՝ Թուրքաց և զմի կողմն ի փախուստ դարձուցին, և ճօսլինն կոտորելով տանէր զմիւս կողմն թուրք զօրացն, և միւս այլ կողմն փակեաց կոմսն Մա րաշայ, և այլ բազում արս քաջս և հեծելօքն զՃօսլնին կոտորեցին և սրով մարտիրոսական հանղիսիւ։ Եւ յորժամ լուաւ զայս ճօսլինն, դարձաւ փախստական և օթեցաւ ի տեղի պատերազմին և ի վաղիւն եմուտ ի Թլպաշար քաղաքն իւր։ Եւ յայսմ աւուր կոտորեցան բազում իշխանք յազգէն Փռանգաց. և էր օրն այն ահեղ և մեծ ի վերայ հաւատացելոցն, այս եղև յամ սեան ի Սահմի տասն և ի Մայիս ամսոյ չորս։ Յայնժամ դարձաւ Պալակն մեծաւ յաղթութեամբ և իջաւ ի վերայ քաղաքին Մնբէճայ. և ձայն պատերազմի տուեալ զօրացն՝ և ի բազում Ուրախութենէն ի բաց հանէր զերկաթակապ զգեստն իւր» և յայնժամ ի կլայէն արևապաոտ ոմն արձակեաց զնետ իւր և հարկանէր զնա ի հեծուկն ի խոց մահու. և նա ձայն տուեալ Տումր~Տաշին, որդւոյ Խազէի, և զամենայն իշխանութիւնն իւր և զգաւառն իւր նմա յանձն արարեալ և ինքն ի նոյն ժամայն սատակեալ լինէր։ Եւ լուեալ զայս՝ ցրուեցան զօրք նորա, և եղև կորուստ նորա ուրախութիւն ամենայն աշխարհին Փռանգաց, բայց իւր գաւառացն ահեղ սուգ և տրտմութիւն եղև և կորուստ առհասարակ, վասն զի ողորմած էր ի վերայ ազգին Հայոց, որք էին ընդ ձեռամբ նորա։ </p>
            <p>Յայսմ աւուր էր թագաւորն և Կալարանն և թագաւորին քուրորդին ի Հալպ քաղաք, յայնժամ կոմսն ճօսլին և թագուհին արարին դաշինս ընդ Տումր-Տաշն գնել զթագաւորն, և տան պատանդ զդուստր թագաւորին և զորդի ճօսլնին և այլ տասն և հինգ պատանդս ընդ հարիւր հազար դահեկանի։ Եւ յամսեան Սեպտեմբերի ելեալ թագաւորն Պաղտինն ի ծառայութենէ Թուրքաց և եկեալ յԱնտիոք քաղաք, և եղև ուրախութիւն յաւուր յայնմիկ ամենայն հաւատացելոցն Քրիստոսի։ Իսկ կոմսն Կալարանն և քուրորդին թագաւորին մնացին առ Տումր-Տաշն և անդ սպանան։ Եւ արդ այս երկրորդ գերութիւնս՝ որ աշխատութեամբ Ճօսլնին ելեալ եղև Պաղտինն ի գերութենէն։ </p>
            <p>Յայսմ ամի առաւ Կառկառ ի Թուրքաց օգնականութեամբ Աստուծոյ, վասն զի Միխայլ իշխանն տէրն Կառկռայ՝ որդի Կոստանդեայ, ժողովեաց արս յիսուն և կացեալ ի վերայ մեծաւ աշխատութեամբ և նեղեաց զԹուրքն, որ ի բերդն էր. և ոչ գտաւ ոք օգնական բերդին, և անճարեալ գային ի հաւանութիւն և տան զԿառկառ ի Միխայլն. և այսպիսի օրինակաւս և հնարաւորութեամբն առին զՊեպուլաւ բերդն ի Թուրքաց, և եղև ուրախութիւն հաւատացելոցն Քրիստոսի։ </p>
            <p>Յայսմ թուականութեանս Դաւիթ Վրաց թագաւորն արար դարձեալ սաստիկ կոտորածս զզօրսն Պարսից իբրև երկու բիւրս և էառ զթագաւորաբնակ քաղաքն Հայոց զԱնի և զորդիսն Մանուչէի հանեալ ի յԱնւոյ և տարաւ ի Տւիխիս. և ազատեցաւ ի ծառայութենէ թագաւորաբնակ քաղաքն Անի, որ կացեալ էր ի ծառայութիւն զամս վաթսուն, և զհրաշափառ և զմեծ եկեղեցին Անւոյ զսուրբ Կաթուղիկէն, զոր մսքիթ էին արարեալ, ժողովեաց զեպիսկոպոսունսն և զքահանայս և զկրօնաւորս Հայոց աշխարհին, և օրհնեաց զսուրբ Կաթուղիկէն մեծաւ հանդիսիւ. և եղև ուրախութիւն ամենայն տանն Հայոց, զի տեսին ազատեալ զսուրբ Կաթուղիկէն ի ծառայութենէ։ </p>
            <p>Յայսմ ամի գայր տուկ մի բազում զօրօք ի Փռանգաց և իջեալ բանակաւ ի վերայ քաղաքին, որ կոչի Սուր, յեզր Ովկիանոսի ծովուն. և կացեալ ի վերայ նորա բազում աւուրս՝ և սաստիկ պատերազմաւ ի նեղ արկանէր զքաղաքն զՍուր՝ և նաւօք պատեաց զծովն շուրջանակաւ և բազում զօրօք զցամաքն կալեալ ունէր և փակեալ էր յամենայն կողմանց։ Եւ կանգնեաց փայտէ բերդս ընդդէմ քաղաքին և բաբանս և փիլիպանս եդեալ կայր ընդդէմ պարսպին, և այսպիսի օրինակաւս վտանգեաց զքաղաքն զբազում աւուրս, սովով և պատերազմաւ նեղեաց զքաղաքն զՍուր։ Եւ յայնժամ անճարեալ լինէին քաղաքացիքն և գային ի Հաւանութիւն, և երդումն առեալ ի զօրագլխէն Փռանգաց՝ տան զքաղաքն Սուր ի տուկն և քաղաքացիքն ելեալ գնացին ի Դմիշկ. և զկնի սակաւ աւուրց տան զքաղաքն Սուր գերեզմանին Քրիստոսի, և դարձաւ տուկն զօրօք իւրովք ի յաշխարհն Փռանգաց։ </p>
            <p>Յայսմ ամի զօրաժողով արար թագաւորն Երուսաղէմի Պաղտինն և ճօսլինն զամենայն զօրս Փռանգաց և գնաց ի վերայ քաղաքին Հալպայ։ Գայր յայնժամ առ ճօսլին թագաւորն Արաբկաց Սալէ՝ որդին Տուպայիսին, որ փեսայացաւ Խազէի. կապեաց սէր ընդ ճօսլինն և միաբանեցաւ ընդ նմա և զօրօք իւրովք գայր յօգնութիւն ճօսլնին։ Եկն առ ճօսլինն թոռն Դդուշ սուլտանին և սուլտանն Մելտենւոյ որդին ԽլիճԱսլանայ, և եղև մեծ հանդէս ի վերայ քաղաքին Հալպայ. և արկին զքաղաքն ի մեծ նեղութիւն սովով և պատերազմաւ զբազում աւուրն։ Յայնժամ հասուցանէին քաղաքացիքն առ ասպասալարն Բուրսուխն ի Մօսլ քաղաք՝ գալ օգնել նոցա։ Եւ նա ժողով արարեալ բազում զօրաց և զկնի վեց ամաց հասանէր ի Հալպ քաղաք, և ի բաց վարեաց զզօրսն Փռանգաց, և զերծաւ Հալպ. և գնացին զօրքն Փռանգաց իւրաքանչիւր ի տուն իւր անվնաս։ Եւ թագաւորն Արաբկաց գնաց և արար ասպատակ զՄօսլ և զամենայն երկիրն Բուրսուխին. և Բուրսուխն կացեալ ի Հալպ սակաւ աւուրս և գնաց ի Դմիշկ, արար միաբանութիւն ընդ Տուղ-Տիկին ամիրային Դմշկայ։ </p>
            <p>Յայսմ ամի գայր ի վերայ Մելտենւոյ Խազի ամիրայն Սևաստոյ՝ որդի Դամիշմանին, և սաստիկ պատերազմաւ խսարեաց զքաղաքն մեծ նեղութեամբ և կացեալ ի վերայ քաղաքին զամիսս վեց, մինչև ի սաստիկ սովոյն նեղեցաւ քաղաքն, և ի բազմանալ սովոյն բազումք մեռան, զի վարէին աշխարհն զքաղաքացիքն ի դուրս ի բանակն առ ի չգոյէ կերակուր. և անճարեալ քաղաքն ի մեծ վտանգէն՝ տան զքաղաքն ի Խազի, և կինն Խլիճ-Ասլանայ տէրն քաղաքին ելեալ գնայր ի Մշարն։ </p>
            <milestone unit="section" n="574"/><p>Իսկ ի թուականութեանն Հայոց ՇՀԴ գայր բազում զօրօք ասպասալարն Պարսից Բուրսուխն և Տուղ-Տիկին և քառասուն հազար այր զօրացն ընդ նոսա, որք ընտրեալք էին յամենայն զօրացն Պարսից, և գայր մեծաւ զօրութեամբ և իջանէր ի վերայ ամուր բերդին Փռանգաց՝ որ կոչի Ազազ, և արար սաստիկ պատերազմ ի վերայ նորա, և ամենայն զօրութեամբ իւրով խրոխտանայր առնուլ զնա. և կոխեաց արհամարհելով զզօրութիւն Փռանգաց և կանգնեաց երկոտասան բաբանս ընդդէմ նորա, և փորեալ ընկեցին զերկու պարիսպ նորա, և կայր Ազազն ի մեծ վտանգի, և եղեն յուսահատեալք պահապանքն, որ կային ի նմա։ Իսկ յորժամ լուաւ զայս թագաւորն Երուսաղէմայ՝ թէ դարձաւ Բուրսուխն ի Հալպ, յարուցեալ վաղվաղակի և գայր յԱնտիոք, և ձայն տուեալ զօրացն Փռանգաց՝ գնաց կոմսն ճօսլինն մեծաւ յօժարութեամբ առ թագաւորն, գայր և կոմսն Տրապօլսոյ որդին Սնճլին և Մահի կոմսն Տլքոյ, և եղև հանդէս զօրացն Փռանգաց հազար և երեք հարիւր ձիաւորաց, կայր և ի Հայոցն հինգ հարիւր, և հետևակ զօրք չորս հազար. և գայր թագաւորն Երուսաղէմայ և իջանէր ի Կուրիս։ Եւ լուեալ զայս ասպասալարն Պարսից՝ խլեցաւ զօրօքն և իջաւ մօտ ի Հալպ։ Յայնժամ զօրքն Փռանգաց թողին զամենայն ծանրոցն իւրեանց ի Կուրիս և ամենայն պատրաստութեամբ գնացին յԱզազն և տեսին ի հիմանց խլեալ և աւերեալ զԱզազն. և մերձ էին ի յառնուլ զնա, յայնժամ դարձան զօրքն Պարսից ի վերայ զօրացն Փռանգաց և պատեալ զնոսա զաւուրս երիս, մեծաւ նեղութեամբ կային ի մեծ տագնապ ոչինչ ճաշակելով նոցա և ի սաստիկ նեղութենէն զյոյսն իւրեանց ի մահ եդին և առհասարակ յուսահատեցան ի կենացս. և զօրքն Թուրքաց գոռային խրոխտալով ի վերայ նոցա և շրջապատեալ զնոսա և բարձրաձայն աղաղակաւ և որպէս զարծուի, որ յերամս աղաւնեաց խոյանայ, այնպէս զօրք այլազգեացն ղիմէին առհասարակ ի վերայ Փռանգ զօրացն, և յամենայն կողմանց անճարեալ կային զօրք քրիստոնէիցն և ահաբեկեալ մահու ցանկանային և մինչև ի վերջին շունչն ժամանէին։ Եւ մինչդեռ յայս տարակուսանս հասեալ կային, խորհուրդ իմն բարւոյ խորհեցաւ թագաւորն և ասէր ցիշխանսն զօրաց իւրոց. «Եկայք դարձցուք դիմօք ի Թերեպն, կարծիս տացուք Թուրքաց զօրացն, եթէ ի փախուստ դարձան, զի, որք ի դարանի կան, յարուցեալ լինիցին զհետ մեր և մեք յայնժամ դարձցուք ի վերայ նոցա ի պատերազմ և տեսցուք, եթէ զինչ արասցէ ընդ մեզ Քրիստոս»։ Եւ պատուէր տայր որոց էին ի բերդն Ազազն և ասէր, թէ «Յորժամ միաբանին զհետ մեր, դուք մեզ նշան մխոյ արարէք ի վերայ բերդիդ», և թագաւորն խլեցաւ ամենայն զօրօքն ի Թերեպն։ Եւ գիտացեալ Բուրսուխն ասպասալարն, եթէ փախստական գնայ, ձայն տուեալ ամենայն զօրացն՝ միաբան՝ և զհետ ընթացեալք գային որպէս զգայլս զհետ ոչխարաց. և դիմէին ի վերայ մեծաւ աղաղակաւ և ահագին հանդիսիւ և գոչմամբ ձայնիւ զհետ Փռանգաց զօրացն վարէին։ Եւ իբրև գնացին մղոնս երկուս, միաբանեցան զօրքն այլազգեացն զհետ զօրացն քրիստոնէիցն, և յայնժամ արարին յԱզազն զնշան մխոյն և տեսեալ թագաւորն Երուսաղէմայ և ամենայն զօրագլուխքն, ձայն օգնականութեան առ Աստուած աղաղակեցին՝ և լալով և ողբալով զկրծից հարեալ ի վեր յերկինս առ Աստուած աղաչանս առաքէին, զի հասցէ յօգնութիւն սակաւ հօտին իւրոյ։ Յայնժամ հրամայեաց թագաւորն հնչեցուցանել զփող պատերազմին, և միաբան զօրքն քրիստոնէից դիմեցին ի վերայ այլազգեացն՝ և զԱստուած օգնական կալեալ, քաջապէս ջան եդեալ։ Եւ լուաւ Տէր աղաչանաց նոցա, և մեծաւ սրտմտութեամբ դարձուցին զԹուրքն ի փախուստ, և յայնժամ սուր ի գործ արկեալ զօրք հաւատացելոցն և ընդ ամենայն երեսս դաշտացն ցիր և ցան հանին զնոսա, և կոմսն ճօսլին մեծաւ զայրացմամբ գազանաբար իբրև զառիւծ, որ մռնչէ զհետ եզանց, այսպէս և սա վարէր զհետ զօրացն այլազգեացն և յագեցաւ արեամբ անհաւատիցն, նոյնպէս և թագաւորն և ամենայն զօրքն Քրիստոսի վարեցան զհետ անօրինացն և կոտորեցին յանխնայ մինչև ի Հալպ քաղաք, և եղև համար կոտորաւծոց եօթն հազար։ Եւ գնացին ասպասալարն Պարսից և Տուղ-Տիկին լի ամօթով, վասն զի հնգետասան ամիրայք ի պատերազմին կորուսեալ եղև. և դարձան զօրքն քրիստոնէից մեծաւ ուրախութեամբ և անհամար աւարաւ, և եղև օրն այն օր ուրախութեան ամենայն հաւատացելոցն Քրիստոսի, այս եղև յամսեանն ի Տրէի քսան և չորս, յաւուր հինգշաբաթու։ Եւ զկնի աւուրց ինչ առեալ Բուրսուխն զդուստրն թագաւորին և զորդին ճօսլնին և տարեալ եդ ի Խլադ-ճապար և ինքն գնաց ի Մօսլ. և յետ տարւոյ մի սպանաւ յազգէն իւրմէ, որք ասէին հաճիք. աղօթաւորի կերպիւ լեալ մտանէին ի տունն նորա և դանակով սպանանէին զնա. յայնժամ պաշտօնեայք նորա սատակէին զնոսա և այլ ևս ի քաղաքէն զորս գտին այնպիսի կերպարանով՝ սատակեցին արս ութսուն։ </p>
            <p>Ի յայսմ ամի զօրաժողով արարեալ զօրագլուխն Պարսից անթիւ բազմութիւնս, ամիրայն արևելից, որ ասի Աբրաիմ որդի Սուլիմանայ և ամիրայն Յանձթայ, որ ասի Տաւութ որդի Սուգմանայ՝ որդւոյ Արդուխին, և այլ բազում ամիրայք խաղացին բազում զօրօք և գնացին յաշխարհն Վրաց։ Եւ հասեալ ի վերայ նոցա Վրաց արքային՝ և սաստիկ կոտորածով դարձուցանէր զնոսա ի փախուստ և կոտորեաց զնոսա առաւել քան զառաջինն և զաւուրս հինգ զհետ վարեաց և արեամբ ելից զդաշտն և զլերինս, և ի դիականցն անկելոց հոտեցաւ ամենայն երկիր։ </p>
            <p>Յայսմ ամի մեռանէր բարեպաշտ սուրբ թագաւորն Դաւիթ Վրաց աշխարհին, և նստուցանեն յաթոռ նորա զորդի իւր զԴեմետրէ, զայր քաջ և աստուածասէր, նմանեալ հօր իւրոյ Դաւթի ամենայն գործովք բարեաց, սա դարձոյց զորդիսն Մանուչէի ի քաղաքն Անի և բազում երդմամբ արարեալ զնոսա իւր ծառայս և հնազանդս զամենայն աւուրս կենաց իւրեանց և տայր զԱնի ի նոսա, զի բազում նեղութիւն կրեաց Անի ի զօրացն Պարսից, յորժամ մեռաւ Դաւիթ, և այլ հոգք պատերազմաց և գաւառաց անկաւ ի վերայ Դեմետրէի Վրաց արքային, որ էր ի Հայ կնոջէն, իսկ որդիքն Մանուչէի արարին սաստիկ երդումն, վասն զի սուրբ կաթուղիկէն, որ էր յԱնի, հանապազ Հայոց կայցէ և մի մտցէ ի նա Տաճիկ և այլ Մսիլման ազգ։ </p>
            <milestone unit="section" n="575"/><p>Դարձեալ ի թուականութեանն Հայոց ՇՀԵ գայր ի Փռանգաց որդին Պեմնդին՝ որդւոյ Ռօպերթայ, որ զանուն հօրն ունէր Պեմունդ. յայսմ ամի գայր զօրօք ի քաղաքն յԱնտիոք և առնու իւր կին զդուստր թագաւորին Երուսաղէմայ, և. խոստանայ թագաւորն զթագաւորական աթոռն տալ նմա զկնի մահուանն իւրոյ, տայր և զԱնտիոք թագաւորն ի Պեմունդն և զամենայն աշխարհն Կիլիկեցւոց։ Եւ յայնժամ Պեմունդն որդի Պեմնդին բռնութեամբ և ուժգին զօրութեամբ արար իւր հաւան և հնազանդ զամենայն ազգն Փռանգաց, զկոմսն Ուռհայոյ զճօսլինն արար հաւան և հնազանդ, նոյնպէս և զորդի Զնճլին, և ինքն էր մանուկ Մարմնով ամաց քսանից, առանց մորուաց, այր քաջ և հզօր պատերազմող, բարձրահասակ և առիւծադէմ և սոսկ խարտէշ, և բազում հօր որդիք և մեծազգիք եկին զհետ նորա ի Հռովմայ։ </p>
            <milestone unit="section" n="576"/><p>Իսկ ի թուականութեանն Հայոց ՇՀԶ մեռանէր սուրբ վարդապետն Հայոց, որ ասի Կիւրոս, նմանեալ առաջին սրբոցն, ուսեալ զամենայն կտակագիրսն Աստուծոյ և ամենայն խորին քննութեամբ հասու եղեալ, լիապէս հասեալ ի վերայ հին և նոր կտակարանացն Աստուծոյ, ընկերակից Գէորգայ վարդապետին, որ ասի Մեղրիկ, սա մեռաւ և թաղեցաւ ի վանքն, որ կոչի Դրազարկ, և կոչեցաւ վանքն այն Գերեզմանատունք սուրբ վարդապետացն, վասն զի անդ թաղեցաւ սուրբ վարդապետն Հայոց, որ ասի Մեղրիկ, որ ժողովեաց անդ զամենայն դասս ճգնաւորացն Քրիստոսի և հաստատեաց անդ կարգ և կրօնք զառաջին սրբոց հարցն։ </p>
            <milestone unit="section" n="577"/><p>Դարձեալ ի թուականութեանն Հայոց յամի ՇՀԷ գայր ամիրայն ասպասալարն Պարսից, որ ասի Զանգի, որդի Աղ-Սնգուրին, այն՝ որ յառաջն ունէր զՀալպ քաղաք, սա գայ իջանէ զօրօք ի սահմանս Ուռհայոյ և հաստատեաց սէր ընդ կոմսն Փռանգաց ընդ ճօսլինն և անվնաս գնաց ի Հալպ քաղաք, և խնդրէր սէր և խաղաղութիւն առնել ընդ մեծ կոմսն Փռանգաց ընդ Պեմունդն ընդ տէրն Անտիոքայ և միջնորդս կացուցանէր զճօսլինն, և կացեալ զաւուրս ինչ, գնաց ամենայն զօրօք ի Դմիշկ, զի մեռեալ էր ամիրայն Դմշկայ, որ ասի Տուղ-Տիկին, և ունէր զքաղաքն որդին նորա։ </p>
            <p>Յայսմ ամի մեռաւ Պարսից սուլտանն, որ կոչէր Մահմուտ որդի Տափարին, և նստաւ յաթոռ նորա եղբայր նորա, որ կոչէր Մելեք, այն՝ որ յառաջ նստեալ էր ի Գանձակ, զոր կոտորեաց Դաւիթ թագաւորն Վրաց և արար զնա փախստական ի Պարսիկս։ </p>
            <milestone unit="section" n="585"/><p>Յամս շրջագայութեան տումարիս Հայոց ՇՁԵ եկն Մահմատ սուլտանն, որդի Ամր-Խազէի՝ որդւոյ Դամիշմանին, սա եկեալ բազում զօրօք յաշխարհն Մարաշայ և եկեալ իջաւ ի վերայ Քեսուն քաղաքի և այրեաց զշէնս գեզիցն և վանորէիցն ի ժամանակս կթոց այգեստանեացն. և նստեալ աւուրս վեց ի վերայ քաղաքին, ոչ պատնէշ կանգնեալ կամ մեքենայս, և ոչ նետաձիգ եղեալ, այլ լռելեայն նստեալ, հատանելով զջուր գետոյն և կոտորելով զբուրաստանսն՝ այսր անդր ասպատակ ունելով և զառ և զաւար յինքեանս կուտելով։ Իսկ որ ի ներքս ի քաղաքն էին, որ աւուր ակն ունէին խռովութեանց և արեան հեղման և առման քաղաքին և այնպէս սրտաթափ եղեալ, մինչև ի միում գիշերի թողուլ զարտաքին պարիսպն։ Եւ ապա քաջալերեալ զմարդիկք քաղաքին առաջնորդք և քահանայք իւրեանց, յորդորելով պաղատանօք առ Տէր կարդային և զմեռանիլն խնդրէին՝ քան թէ մատնիլ ի ձեռս անօրինաց և ծաղր և ծանակ լինել հեթանոսաց, անձամբ և ընտանեօք և խաչիւք վառելեօք, բազկատարած աղօթիւք զպաշտօնն բարձրացուցանէին զցայգն ի ցերեկ հասուցանելով։ Իսկ որ յամենայնի բարեգութն և ողորմածն Աստուած՝ ոչ կամեցաւ վասն մեղաց մերոց մատնել ի ձեռս թշնամեաց, այլ գթացեալ ի գինս արեան Որդւոյ սիրելւոյ՝ Տեառն մերոյ Յիսուսի Քրիստոսի, ոչ ետ հրաման զօրացն պատերազմաւ զքաղաքն, այլ արդ ի յաւուր ուրբաթու, որ էր օր չարչարանաց Փրկչին մերոյ, եղև ազատութիւն քաղաքին Քեսնու, և այրեաց զվանքն Կարմիր զտուն աղօթից, զխրճիթս միանձանց և մանրեալ զնշանս տէրունական քարանց և փայտից, գերի վարեալ զերկաթեղէնս և զպղնձեղէնս, ի զերկիր կործանեալ զսեղան սրբութեան հացի փշրեաց և զդուռն գեղեցկահիւս յօրինուածո յ և զայլն ընդ ինքն բարձեալ տանելով յաշխարհն իւրեանց ի տես հարճից և. ռամկաց իբրև զԲաբիլացին զայն։ Առ սա կատարեցալ, թէ «Լքեալ թողցի դուստր Սիօնի իբրև զտաղաւար յայգւոջ կամ իբրև զհովանի մրգապահաց». և որպէս զտատրակ սգալից միայն մնացեալ ի զուգակցէ՝ կամ որպէս զագռաւ զազրատեսակ նստեալ ի վերայ կոթողոյ։ Եւ Մահմուտն գնաց փութանակի յաւուր ուր՜ բաթու, որպէս ասացաք, քանզի համբաւ եհաս ի լսելիս նորա յաղագս թագաւորին Հոռոմոց, թէ դիմեալ գայ յօգնութիւն պաշարեալ քաղաքին Քեսնոյ մերոյ իշխանին Պաղտունին կոչեցելոյ, մաղթելով առ ոտս նորա, զի յաւուրսն յայնոսիկ մերձէր թագաւորն Յունաց յԱնտիոք՝ աւարելով զՏաճկաստան և բարձեալ էր զիշխանութիւն մերոյ իշխանին Լևոն կոչեցելոյ, և զքաղաքս և զբերդս ամուրս յինքն գրաւեալ և զնա առեալ տանէր յաշխարհն Յունաց յայնկոյս ծովուն ի սահմանս Ասիացւոց աշխարհին։ </p>
         </div>
         <div n="continuation"><p> </p>
            <milestone unit="section" n="586"/><p>Քանզի ի բարձրանալ թուականութեանս Հայոց յամս ՇՁԶ նոյն թագաւորս Հոռոմոց որդի Ալէքսին, որում անուն էր Պեռպեռօժէն, եկն մեծ խռովութեամբ ի քաղաքն Անաւարզա։ Եւ էր յաւուրսն ամառնային յամիսն Յուլիսոյ, և խսարեաց զքաղաքն աւուրս երեսուն և հինգ և նեղեաց բաբնովն, և նոքա առ վտանգին ետուն զքաղաքն ի թագաւորն Պեռպեռօժէնն, և նա էառ զամենեսեան, զԼևոն իշխանն Հայոց և զորդիքն իւր և զկինն, էառ և զսուրբ պատկերն Աստուածածնին և տարաւ ի Կոստանդնուպօլիս, և անդ մեռաւ մեծ իշխանն Հայոց Լևոն որդի Կոստանդնայ որդւոյ Ռուբենայ, և ինքն թագաւորն Պեռպեռօժէն եկն ի բերդն Պզահն, էառ բռնութեամբ։ Եւ տարան զնա խաբելով ազգն Փռանգաց ի քաղաքն, որ կոչի Շեզար, և անտի եկն յԱնտիոք, և գնաց Մելէք Մահմատն այս ի բերդն Շուպլաս, բազում մարտիւք մարտուցեալ և նետս անթիւ հեղեալ ոչինչ կարաց առնել բերդին և այնպէս գնալով ընդ կատարս լերանցն, որ Կուլա կոչեն, գնաց յաշխարհն իւր, և մեք գոհացաք զՏեառնէ, որ փրկեաց զմեզ ի հրոյն պաշարմանէ և ազատեաց ի թշնամեացն։ Եւ ի յանցանել ձմեռանն, յորժամ էր թագաւորն ի վերայ Պզահ բերդին Տաճկաց, զկնի սուրբ Զատկին գնաց տէր քաղաքին Քեսնոյ Պաղտինն առ նա զօրօք և հեծելովք իւրովք, նաև բնակիչք քաղաքին, և թափուր մնաց քաղաքս ի յարանց, երկեան և ելին ի քաղաքէս տուն որդւովք և գնացին ոմանք ի Պհեսնի և ոմանք ի Ռապան, ոմանք ի Հռոմկլայն, և մնաց Քեսուն անմարդ, սակաւ իշխանք մնացին տեղեպահ հետևակօք և տուկ քաղաքին, սորա Վահրամ կոչիւր։ Եւ ես նուաստ երէցս Գրիգոր սրտապնդելով զնոսա ժրանալ ի պահպանութիւն քաղաքիս, զի մի գուցէ եկեալ այրեսցեն զքաղաքս մեր, որ և եղև իսկ, զի ի դառնալ թագաւորին Յունաց, որդի Տաւութին, որոյ անուն Խար-Ասլան կոչիւր, դարձաւ ի Տաճկաս տանէ բազում զօրօք և եկեալ իբրև զփախստական ի թագաւորէն, եկն ի քաղաքն Ռապան. իսկ արքն, որ էին ի Քեսուն քաղաքին, զարհուրեալք կարծէին, եթէ Մելէք Մահմատն իցէ, թողին զքաղաքն և ելան երեկոյին, իսկ ի վաղիւն եկեալ սակաւ Թուրքաց անցանէին ընդ լեառնակողմն և ըմբռնեցին զայր ոմն և տեղեկացան ի նմանէ, թէ ոչ ոք է ի քաղաքին, ապա եկեալ արանց իբրև երեսնից՝ մտին և այրեցին զքաղաքն Քեսուն և զդրունս քաղաքին, և զբարձրայարկ ապարանսն, զոր շինեալ էր մեծ իշխանն Հայոց Գող Վասիլն, և զայլ շէնս, զոր բարձրագոյն տեսին, և ինքեանք գնացին փախստական և հասին այլոց ընկերաց իւրեանց։ Իսկ մարդիկք քաղաքին դարձան ի միւս օրն իւրաքանչիւր ի տունս իւրեանց։ </p>
            <milestone unit="section" n="589"/><p>Ի թուին Հայոց ՇՁԹ ոմն զօրական յազգէ Սիրիմահէ խէթ կալեալ ի սրտի իւրում, որում անուն էր Սիմոն, գողացաւ զԱնթափ ի կոմսէն Ուռհայոյ և կալեալ ընդ ձեռամբ ամ մի և ապա՝ միջնորդութեամբ բրնձին Անտիոքու՝ դարձոյց զԱնթափ ի կոմսն։ </p>
            <milestone unit="section" n="591"/><p>Իսկ ի թուականութեանս Հայոց ՇՂԱ երեկ թագաւորն Յունաց Պեռպեռօժէն և ջանաց, որ գնով առնոյր զԱնտիոք ի բրնձէն Անտիոքու. և ապա էառ ի նմանէ գանձ և դիպակ և լուր մտաւ ի քաղաքն։ </p>
            <milestone unit="section" n="592"/><p>Ի թուականութեանս Հայոց ՇՂԲ փոխեցաւ ի կենցաղոյս թագաւորն Յունաց Պեռպեռօժէն որդի Ալէքսին ի Զատիկն, ի մուտն Ապրիլի ամսոյ, և զորդին իւր հաստաաեաց յաթոռ իւրոյ թագաւորութեանն զԿիւռ-Մանէլն։ Եւ յայսմ ամի փոխեցաւ թագաւորն Երուսաղէմայ. և մեծ զարմանք են մահս այս երկուց թագաւորացս Փռանգաց և Յունաց. զի Յունացն մեռանէր յորսն, և խոզն վայրի լեալ պատճառ մահու նորա, և Փռանգ թագաւորին ի նմին ամի յորսի հանդիպեալ և նապաստակն եղև նմա առիթ մահուան. և նստոյց զորդին իւր յաթոռ իւր ի սուրբ քաղաքն Երուսաղէմ, որ ասէր Պաղտին։ Ի նոյն ամի և Մահմատ Մելէքն որդին Ամիր-Խազէի մեռանէր։ Եւ յայսմ ամի նշան երևեցաւ յերկինս ի կողմն հիւսիսոյ, իբրև սիւն լուսոյ, յաւագ հինգշաբաթւոյ աւուրն, և ութ օր միապէս երևեցաւ. և զկնի այդ երեք թագաւորքդ փոխեցան։ Եւ ի տարեպատն Դեկտեմբերի ամսոյ քսան և երեք օրն՝ և օրն երեքշաբթի՝ ի տօնի սրբոյն Ստեփաննոսի նախավկային, առաւ Ուռհա սրով ի Զանգէ, որ էր որդի Աղ-Սնգուրին. և կոտորեցին յանխնայ զբազումս վասն հաւատոցն, որ ի Քրիստոս, զոր պսակեսցէ զնոսա Քրիստոս ընդ սուրբսն իւր, ամէն։ </p>
            <milestone unit="section" n="593"/><p>Իսկ ի վերանալ թուականութեանս Հայոց ՇՂԳ ի տէրութեանն Անտիոքու որդւոյ Պետևինին, որ ի տիս մանկութեան, հսկայազօր և ուժեղ, այլ ոչ խելացի յիմաստասիրութեանն իշխանութեանն Պաղտոյնին, որ էր տէր Քեսնոյ և Մարաշայ և գաւառաց նոցա՝ ի սինօռէն Մելտենւոյ մինչև ի դուռն Անտիոքու, որ էր տղայ տիօք և ծեր մտօք, աստուածահաճոյ յամենայն ի գործս արութեան, ի կոմսութեանն ճօսլնին՝ փոքու որդւոյ մեծի քաջ զօրականին ճօսլնին, ի հայրապետութեանն Տեառն Գրիգորիսի Հայոց վերադիտողի տանն Թորգոմայ՝ յաւուրս սորա և յառաջասացեալ ի թուաբերութեան, ի տօնի սրբոյ նախավկային Ստեփաննոսի, անտես եղեալ քաղաքն Ուռհա ի քաղցր կամաց Արարչին, որ և առաւ բռնութեամբ յորդւոցն Հագարու, որոյ անուն գլխաւորին Զանգի յորջորջէր, որ բազում և անխնայ արիւն ետ հեղուլ, ոչ խնայելով ի պատուական ծերսն և ոչ ողորմելով զառնանման անմեղ տղայոցն. որ և յահէ սրոյն զարհուրեալ քաղաքացեացն փախստեամբ դիմեալ յապաւէնն իւրեանց, զոր կլայ Մանիակայ ասէին, ոչ եղբայր զեղբայր հոգայր և ոչ այր զորդի, ոչ գթասէր մայր ի դուստր իւր և ոչ մերձաւոր բարեկամ առ սիրելիս իւր նայելով, յաղագս ծանր և դառն լուսոյն այնորիկ ոչ ժամանել փախուցելոցն մտանել յամուրն իւրեանց, խեղդամահ եղեալ ի դուռն ամրոցին մեռան ոգիք իբրև երկու հազարք, որ և պապիոսն Փռանգաց հեղձաւ յամբոխամիջի անդ։ Զայսոսիկ տեսեալ բռնաւորին՝ զղջացաւ ի միտս իւր և հրամայեաց վերացուցանել զսուրն, որ անխնայ և անողորմ կոտորէին զմարդիկն ի փողոցամիջի անդ իբրև զանասունս։ Եւ զազգն Փռանգաց, զորս ըմբռնեցին, հրամայեաց առաջի իւր սրախողխող առնել և զկին և զորդիս ի գերութիւն վարել. և որ փախուցեալ քրիստոնեայքն էին, որք ժամանեցին մտանել յամրոցն, ոչ բաւեցին աւուրս բազումս, քանզի ջուր ոչ ունէին, առին և զայն ևս սիրով և երդմամբ։ Եւ ամբարտաւանն այն կամեցաւ խաղաղացուցանել զքաղաքն, հրամայեաց քարոզել մի ամենևին այլ դժուար առնել քրիստոնէից, քանզի յագեցան ամենեքեան արեամբ և գանձիւ. դարձեալ խրոխտացաւ ի միտս իւր որպէս և կատարեաց զյաղթութիւնն մեծ, զոր ի բազում ժամանակաց ոչ ոք ի մեծամեծաց և ի վեհագունից կարող եղև տիրել բռնութեամբ քաղաքին օրհնելոյ ի Տեառնէ, զոր անսուտ բերանովն հրամայեաց ի մարդեղութեանն իւրում զոր գրեաց ի թղթին իւրում առ Աբգար թագաւորն, թէ «Սով և սուր ոչ մտցէ ի քաղաքս քո, եթէ կայցեն ի հրաման պատուիրանի իմոյ», զոր և մոռացեալ նոցա յետ ժամանակաց զպատուէր Արարչին նմանեալ Իսրայէլացւոցն, յետ բազում երախտեացն, զորս ընդոլնէին յԱստուծոյ, դարձեալ մոռանային փութանակի զաստուածատուր և զանջան բարիսն, զսոխն և զսխտորն Եգիպտոսի և զդառն ծառայութիւնն յոգւոց հանելով յիշէին, մինչև զանբարկանալին Աստուած ի ցասումն սրտմտութեան բորբոքէին ոչ տալ տեսանել նոցա զերկիրն խոստացեալ. նոյնպէս և քաղաքացիքս այս մոռացեալ զխոստումն Աստուծոյ գործէին զանարժանս հակառակ կամաց ողորմածին Քրիստոսի, որ և զփոխարէնն առին ըստ անիմաստ մտաց իւրեանց։ </p>
            <milestone unit="section" n="594"/><p>Յետ այսորիկ արիւնահեղն այն Զանգի զօրաժողով արարեալ եկն ի Խլաթ-ճապար և ի նեղ արկեալ զոր ի ներքս էին. և ի կրտէն իւրմէ սպանեալ եղև ի գիշերի յետ ամի միոյ, ոչ արժանի եղև վայելել ի մեծ անուն, և յանփոխան քաղաքն Ուռհա, որ եղև առումն նորա յաւուրս փոքր ճօսլնին, որ մինչ տակաւին ի կամս Աստուծոյ էր՝ մեծ և յաղթող էր ի վերայ ատելեացն Քրիստոսի, որպէս զհայրն իւր, որ յաւուրս իշխանութեան իւրում փառաւորեցաւ յԱստուծոյ և ոչ ի մարգկանէ և ոչ ետ խրամ հատանել յազգս քրիստոնէից։ </p>
            <milestone unit="section" n="595"/><p>Դարձեալ յետ երկրորդ ամաց անցանելոց ճօսլինն, որ էր քաղաքին ուռհայոյ կոմսն Փռանգաց, զօրաժողով արարեալ առեալ ընդ իւր զմեծ իշխանն զՊաղտոյնն, որ էր տէր երկուց աշխարհաց Գերմանիկեցւոց և Քեսունի, և եկեալ ի քաղաքն Ուռհա՝ հնարիւք ի գիշերի գողացան զքաղաքն, զի թէպէտ և յաջողեցաւ գործն և ոչ գլուխ ի բարին, քանզի ժողովեալ աստուածամարտքն յետ հինգ աւուր առին բռնութեամբ, և բազում քաջութիւն ցուցեալ մեծ և յաղթող զօրականն Քրիստոսի Պաղտոյնն անկաւ ի պատերազմի և սուգ մեծ թողեալ իւրոյ աշխարհի, զի առաւել սիրէր զազգն Հայոց քան զՓռանգաց։ Ի սոյն ժամանակս ի չորս բաժանեցաւ կաթուղիկոսութիւնն. Տէր Վահրամն և Տէր Գրիգոր յԵգիպտոս, Տէր Բարսեղն յԱնի, Տէր Պօղոս հայրն Վարագայ ի Մարաշ, Տէր Թորոսն ի Հենի. աթոռն սրբոյն Գրիգորի ի յԱնի ի չորս բաժանեցաւ, զոր և սուրբ և երջանիկ վարդապետն Բարսեղ, որ էր հայր խոստովանութեան Պաղտոյնին, աստուածաշնորհ և բանական յոյժ, երկիւղած յԱստուծոյ և առաքինի ի պահս և յաղօթս, հմուտ հին և նոր Կտակարանացն Աստուծոյ, բարեխօս և օգնական ամենայն զրկելոց, զայս ողբերգական բանք գրեաց վասն մահու նորա առ ի խրատ ամենայն ընթերցողաց յիշատակ յազգաց յազգս։ </p>
            <milestone unit="section" n="595barsegh"/><p>«Բարսեղ նուաստ ծառայ գրեմ մեծակական ողբօք և բազմահառաչ արտասուօք համօրէն հաւատացելոց Քրիստոսի, մանաւանդ մերձակայից մերոց՝ Քեսնոյ, Պհեսնոյ, Ռապնայ, Գերմանիկոյ և որք ընդ սոքօք գևղք և աւանք և կրօնաստանք իցեն յիւրաքանչիւր ազգս և լեգուս, վասն անգիւտ կորուսելոյ իշխանին և անտէր մեռանելոյն Պաղտոյին, զոր առակ նշաւակի և ցոյց խրատու արար զնա Ամենազօր Արարիչն Աստուած ամենայն տիեզերաց, մանաւանդ անզեղջ, սէգ և անիրաւ իշխանաց զօրաց Հռովմայեցւոց, յայտ առնելով ամենեցուն՝ եթէ ակնարկելոյ կամաց Արարչին սպասեալ մնան տարերք և արարածք ամենայն, որ և խեթիւ հայեսցին, ոչ տանեն զնոսա տիեզերք ամենայն. զի ծով աղաղակէ, թէ ոչ է աստ, և երկիր գոչէ, թէ ոչ ծածկեցաւ ընդ հողով ի ծոց իմ, օդ և ջուր վկայեն հրային մասամբն, եթէ ոչ մեք համարձակեցաք բառնալ կամ յայտնել ումեք զառ ի խրատ պատուհասեօք թագուցեալն յԱստուծոյ, մահ և գերեզմանք բողոքեն, թէ մեք ոչ ըմբըռնեցաք և ոչ տեսաք իջեալ ի կարգս մեռելոց, և ի մէջ կենդանեաց ոչ ուրեք երևի. ըստ որում սիրելին իմ իշխան, հէքն այն մանուկ, խիզախն ի մարտի, յաղթողն և քաջասիրտն ի պատերազմունս բարբարոսաց, մեծազօր րմբիշն և անթաքչելի սպառազէն զօրականն քրիստոնէից, սիրեցեալ անուն իմ Պաղտին, ո՞ր ձեռք անփոփեցին զհաստայեղց պնդութիւն կարծեցելոյ ձեռաց հզօրին կամ որ բազուկ տկար խոնարհ եցոյց զանվանելի բազուկս անուանի քաջին կամ որ առն ի զօրականաց ի թլփատելոցն զօրութիւն զօրեաց խորտակել, իջուցանել յերկիր զյաղթանդամն զայն, զբուռն ոսկերօք, զբարձրահասակ, զսկայազօրն մարմին, և որ կատաղեցելոյ գազանի սիրտ ոչ խանդաղատեցաւ գեղեցկութեամբ նորա, և ոչ ամաչեաց պատկառելով ի դիմաց նորա և ոչ ողորմեցաւ մանկական տիոց վայելչութեան նորա, խնայելով ի հասակ տղայութեան նորա, և հիմ ոչ ձայնեաց նմա զով ոք իցեսն դու կամ ուստի հարցանելով զբան, թերևս մեղկեալ զիջանէր կատաղութիւն գազանութեան ընդ համեստ, հանճարեղ և ընդ իմաստուն պատասխանիսն նորա։ Անսայթաքելի լեզուաւ ի բարբառ հայերէն և զառ ի բազմաց ծանուցեալն յիմաստութիւն ի զօրութիւն և ի հասակ, ի տեսակ և ի քաջամարտիկ յաղթութեան և յամենայն կիրս անցաւոր կենցաղոյս, ուստի ճանաչի մեծանձնութիւն գովութեան իշխանացն, յաւելորդ վարկանեմ երկայնել զբանս, զի մի ստգտանիցիմք ի պարսաւադէտ ատողաց նորա, այլ աւազ ասեմ անբախտ կորստեան նորա և ան յաջողակ ճանապարհին, զոր բազում անգամ զեկուցաք ոչ գնալ զանդառնալի զճանապարհն զայն, և ոչ անսաց բանից մերոց, զորոյ առեալ և զփորձ, զի ոչ այլ ինչ պարապէաք խօսել ընդ նմա, բայց զօգտակարն անձին նորա և զփրկութիւն և զխնայումն տառապելոց քրիստոնէից, որում անլուր գտաւ յայսմ ամի միայն, ուստի և մեք իսկ գուշակեցաք զկորուստ նորա առաջի նորա բազում անգամ, թէպէտ և ցա՞ւ էր մեզ և դժուարին էր զայն ասել նմա, զոր այլ ոք ոչ իշխէր, սակայն հնարէաք զայն, զի թերևս զարհուրեալ երկիցէ և փոխեսցի յայնց բարուց ի խոնարհութիւն ողորմութեան և յանոխ ակալութիւն քաղցրութեան զի ոչ անգիտանայ զայն, թէ անողորմ դատաստան լինելոց է յԱրդար Դատաւորէն Աստուծոյ ամենայն անողորմ սրտից ի. յաստ և ի հանդերձելումն. և ամբարտաւանից հակառակ մարդ ոչ է կամ հրեշտակ յերկնաւորաց, այլ Աստուած ինքնին գլխովին, Որ տէրն է հրեշտակաց և մարդկան. զի այլ յանցանք մսեղինացս բնութեամբ ընդ մեղաւորս դատեն զմարդիկք և ընդ սօքօք ածեն ի դատաստան, ցորս է բազում անգամ ընդունել ողորմութիւն ի Տեառնէ, Որ սիրողն է մեղաւորաց և վասն մեղաւորաց խոնարհեցոյց զերկինս և եկն ի խնդիր կորուսեալ պատկերին, մոլորեալ ոչխարին, դարձուցել զմեղաւորն յապաշխարութիւն։ Իսկ հպարտութեամբ ամբարտաւանութեան և սպառումն կարծրութեան խստութեան սրտի և անողորմութիւն զրկանօք հանդերձ սատանայի են յանցանք և զորս ըմբռնեն ի հողեղինացս աստի դևս ի մարդկանէ գործեն. և դատաստան ընդ սատանայի և ընդ դիւաց նորա ընդունելոց են ի սոսկալի աւուր յանաչառ և յարդար դատաստանին Աստուծոյ, այլ և ոչ աստէն ներէ այնպիսի խստացելոցն Արդարադատն Աստուած, մանաւանդ զարժանաւորսն բժշկութեան, որք ըստ մասին և ի պատճառէ և փոքր ժամանակաւ և ապաշաւանօք ունիցին զսատանայական զայս չարիս յանձին, որք տաղտկան աստէն և խոստովանութեամբ խայտառակեն և հնարեն զերծանիլ ի դիւական մեղաց աստի ի դէպ ժամանակի, բայց զի ոչ փութան և ոչ շտապով ի բաց ընկենուն, այլ օր ըստ օրէ ի նոյն յաւելուն աճեցուցանել զմեղսն և ժամէ ի ժամ և տարւոյ ի տարի անցուցանեն յապաղանօք խաբել կարծելով զանխաբելին Աստուած, որոց ոչ ներէ Արարիչն, այլ նախ խրատէ պատուհասիւք արկանելով միանգամ և երկիցս, և իցէ որոց բազում անգամ, և ապա որք յաւելուն ի խստութիւն սրտից իւրեանց ընդդէմ խրատուն, կորուսանէ իսպառ և բառնայ ի կենաց աստի զի մի աճեցեալ բազմասցի չարն ի կորուստ նորին և բազմաց, և վասն նոցին իրաց վկայութիւնք լի են յամենայն աստուածային գիրս, ի հին և ի նոր Կտակարանս, որք կամիցին ուսանել։ Յայտնի է զղջացելոցն և իսպառ կորուսելոցն օրինակ, զորս տարադէպ և աւելորդ համարեցաք արկանել ընդ գրով, քանզի զիմոյ զանխրատ ոգւոյն, զանտէր մեռելոյն, զանգալի և զանգնելի գերւոյն, զանգիւտ կորուսելոյն, զվայելուչ մանկանն, զյաղթող և զօրաւոր քաջինյ զՀանճարեղ, զիմաստուն և զխելօք իշխանին զկարճօրացն կենացն, զնազելի և զգեղեցիկ և զնմանաւոր անուանն զսիրելի Պաղտոյնին ախորժեմ ի պատմել զկորուստն և հրապարակագոյժ առնել խոստովանութեամբ զյանցումն, ոչ զի խայտառակեսցի, այլ զի կատարելապէս թողութիւն ընկալցի յԱստուծոյ, գիտելով զայս՝ զի որքան ծածկեալ թագուցանեմք աստ զյանցանս մեր և զգաղտնիս ամօթոյ վասն ամաչելոյ ի մարդկանէ անդ հրապարակեալ խայտառակեն այնպիսիքն առաջի Հրեշտակաց և մարդկան, արդարոց և մեղաւորաց, որք յԱդամայ մինչև ցայսօր յարուցեալ կան սարսափելի ահիւ և զարհուրեալ դիմօք, կորացեալ գլխօք, դողալով առաջի ահաւոր և սոսկալի բեմին և հրապարակաժողով ատենին և առաջի Հօրն բոլորեցունց և Միածնի նորա Բանին և Հոգւոյն Սրբոյ Նորոգողին զարարածս. ուր ոչ բան և ոչ գործ և ոչ մի մտածութիւն խորհրդոց թագուցեալ ծածկեսցի ի յամենատես գիտութենէ Արարչին մերոյ, այն է եղկելի և արտասուաց արժանի և յաւիտենից ամօթ անբժշկելի, քանզի և զրաւ լինել սոսկալի և ահաւոր դատաստանին, այնու ամօթով ըմբռնեալ մեղաւորացն ոգիք կան և մնան յամաչանս խայտառակութեան մինչև, յանեզր և յանսպառ և յանբաւ յաւիտեանսն ըստ բահի հրեշտակապետին մեծի, զոր՝ յորժամ խօսէր ընդ Դանիէլի մարգարէին, յայտնի արար յասելն իւրում այսպէս, «Յարիցեն ոմանք ի կեանս և ոմանք յամօթն յաւիտենից»։ </p>
            <p>Իսկ որքան աստ խայտառակեալ հրապարակեմ ք խոստովանութեամբ առանց ամօթոյ և կեղծաւորութեամբ թագուցանելոյ և պատճառանօք զամօթ բժշկելոյ, որ է ճշմարիտ և կատարեալ խոստովանութիւն և հաւասար սրբոյ աւազանին, շնորհէ մեզ թողութիւն մեղաց, և թէ արժանաւորապէս ապաշխ արիցեմք, անդ ամենևին անյայտեալ կորնչին ի մէնջ, ջնջին մաքրին և ոչ ևս ուրեք գտանին ամենայն յանցանքն, քանզի անտես առնէ, ներէ և թողու զամենայն Անոխակալն և Ողորմածն Աստուած, որք իմաստութեամբ ըստ այսմ օրինակի կամաւորապէս խոստովանին զմեղս իւրեանց յայսմ աշխարհի։ </p>
            <p>Արդ զայս ամենայն զմտաւ ածեալ իմ, գիտելով զտկարութիւն սիրեցեալ իշխանին՝ հրապարակեմ ի լուր հանուրց և արձանացուցանեմ այսու գրով զսխալանս նորա անձին իմոյ վարկանելով զնորայսն, քանզի որք ոչ այսպէս սիրեսցեն զսիրելիս իւրեանց, զկնի մահուանն մոռանալով կամ թագուցանելով զյանցանս նոցա կամ զերախտիս սիրոյ` շնչաւորք են, յանբանից և մարմնոյն միայն սիրելիք։ Արդ զի մեք ըստ հոգւոյ հոգևորապէս ոգի նորա պահեալ ունէաք զխնամ սիրոյ, յորմէ թէ փոքր մի անսացեալ էր նորա մեզ, կենդանի էր այժմ հոգւով, և մարմնով և զի խստացաւ սրտիւ, կորեաւ երկոքումբք անգտանելի, վասն որոյ ձայնեմ ողբալից ողբերգական ձայնիւ, «Լուարուք ազգք և ազինք և լեզուք ամենայն, մանաւանդ թագաւորք, իշխանք և ամենայն դատաւորք երկրի և որք ի մեծութեան ըմբռնեալ էք և ի վերակացութեան կամ ի ցնորս ինչ կենցաղոյս առաջնորդութեան, լուարուք և ի միտ առէք զսխալանս յանցանաց սիրեցելոյ և փառաւոր իշխանին, զոր մեք ի դիմաց նորա և բերանով իբր նա՝ առաջի անկեալ արտասուօք, «Նախ Աստուծոյ, գիտողին զմեղս իմք և ապա ձեզ ամենեցուն, ով իշխանք և իշխանակից ընկերք իմ և եղբարք, զօրք, ամենայն հեծելովք և հետևակաց, որոց բազում պակասութիւն անիրաւութեան առ ձեզ արարի, և ռամիկք ժողովուրդք ամենայն, որք հակառակապէս ընդ հնազանդութեամբ անկեալ էիք կարկամեալ մեղօք անարժան ձեռաց իմոց, ուստի յանթիւ, յանհաշիւ, յանվճար, յանողորմ զրկանաց մերոց և անիծից զկեանս իմ արարեալ կորուսի, կորուստ որ բազում ողբոց և արտասուաց արժանի, զի ոչ երբէք զմտաւ ածի զաստուածային բանս, զոր հանապազ բողոքէին հնչելով յանլուր և ի խցեալ մեղօք լսելիքս իմ, զայսոսիկ առ իս ասելով, «Մի տացես ումեք ի կեանս քո անիծանել զքեզ, զի որ ստեղծ զնա Աստուած՝ լսէ հեծութեան սրտի նորա»։ Եւ դարձեալ զմիւս ևս զպատուիրանսն, զոր վասն նենգութեանն և վասն չցանկանալոյ իրաց և ընչից ընկերին, գեղից, ագարակաց և սահմանաց և վասն ամենայն ցեղ զրկանաց և վասն ի սրտէ հնազանդութեան քան զմեծ վեհագոյն իշխանաց՝ որպէս Աստուծոյ մտերմութեան և ոչ որպէս մարդոյ, և վասն չանիրաւելոյ զոք, զորբս և զայրիս և զճանապարհորդս կողոպտելոյ, վասն ի յանիրաւութենէ և ի զրկանաց և յափշտակութենէ չմեծանալոյ կամ ի շինուածս մեծամեծս շինելոյ և կամ պարիսպս քաղաքին կանգնելոյ յօտար արտասուաց որբոց, այրեաց և ի հարկատու շինական մարդկան լալագին հառաչանաց, և վասն չպարսաւելոյ զընկերսն բամբասանօք և նախատելի բանիւք աղարտելոյ և վասն չպարծելոյ յանձին զօրութիւն և ի մեծութիւն և յիմաստութիւն, և վասն չդատելոյ զօտարաց փոքրագոյն շիւղ անուանեալ յանցանս և զանձին մեծամեծ գերանս անտես առնելոյ և վասն չարհամարհելոյ զօրէնս Արարչին և զարս սուրբս և զառաջնորդս եկեղեցւոյ, և ոչ դատաւոր դատաւորացն մեզ յԱստուծոյ նստեալ անզգամութեամբ, և վասն ոչ ի ցաւս ցանկութեան ըմբռնելոյ մտօք և ի հեշտախտութիւնս աղտանալ մեղաց շաղախութեամբ, և վասն զօր կատարածին իմոյ զմտաւ ածելոյ հանապազ և հնարելն զելանելն յաշխարհէ աստի, և վասն զուխտելն իմ Աստուծոյ բազում անգամ կատարելոյ։ Զայսոցիկ զամենից սխալանաց յանդիմանութեան բանս, որ գրեալ կայ յաստուծային գիրս, այնքան յաճախապէս լուայ ի քարոզչաց ոմանց, մինչ զի զամենայն ի բերան առեալ այլոց նստեալ վարդապետէի կրկին լեզուով, զոր անհատակոտոր, անսայթաքելի և յարմարական միշտ բարբառէ, զորս և ասեմ իսկ ի կարգի զխորագիտութիւն մտաց իմոց ի հանդիսաւոր խոստովանութեանս իմ Աստուծոյ և ձեր առաջի, զի գիտասջիք և դուք՝ թէ յիրաւի բարկացաւ ինձ Աստուած աններելի. գիտէի, թէ որ անողորմ սպանանէ զոք և ի վճարել պատերազմին և ի խաղաղանալ զօրացն այլ ևս սպանութիւնս ստիպէ ունել ծարաւութիւն ոտից և ձեռաց. և որք նենգութեամբ գնան առ ընկերս և առ զօրս և նենգաւոր լեզուօք խօսին կամ գործեն զանօրէնութիւն, ասացաւ յԱրարչէն՝ թէ «Որ հեղու զարիւն մարդոյ, փոխանակ արեան նոցա հեղցի արիւն նորա» և «Արք արիւնահեղք և նենգաւորք մի հասարակեսցեն զաւուրս իւրեանց» և «Զարս արիւն ահ եղս և զնենգաւորս ընդ պիղծս համարէ և կորուս անէ Տէր», գրեալ է, «Մի ցանկանայցես իրաց ընկերի քո և մի յանիրաւութենէ մեծանայցես, զի մի ի կէս աւուրս թողցես զնոսա»։ Եւ զայն ևս գիտէի, եթէ ապարանքն մեծամեծք գեղեցիկ շինուածքն և քաղաքն, որ յանիրաւութենէ և ի զրկանաց և յայլոց ի հառաչանաց և յարտասուաց սկսաւ շինել, ոչ ևս են բնակելոց ի նոսա. գիտէի և զասացեալն ի Պաւղոսէ վասն անհնազանդելոց իշխանաց իւրեանց կամ հակառակ եղելոյ կամաց նոցա, զի ոչ մարդոյ՝ այլ Աստուծոյ հրամանին հակառակ կան, վասն որոյ և դատաստան ընդունելոցեն ի Տեառնէ աններելի՝ աստ և ի կատարածի. գիտէի, զի ոչ էր պարտ պարսաւել, դատել կամ բամբասել զոք և ոչ պարծանս տալ անձին մեծութեամբ կամ իմաստութեամբ զասացեալն ի Տեառնէ «Մի դատիք» և եթէ «Կեղծաւոր, հան նախ զգերանդ յականէ քումմէ», և որ զհետ այսոցիկ բանս։ </p>
            <p>Եւ զի մի մի կարգ արկեալ թուիցեմ զամենայն յանցանաց յանդիմանութիւնս, որ գրեալ կայ յաստուածային գիրս, զոր ես զամենայն գիտէի և գիտութեամբ օրինօք եմ մեղուցեալ Աստուծոյ, վասն որոյ անկանիմ առաջի Աստուծոյ և խոստովանիմ զամենայն զմեղս իմ, մանաւանդ զամբարտաւանութեան, զխստութեան և զանողորմութեան զրկանօք հանդերձ։ Մանկութիւն, իշխանութիւն և պատրանք սնոտի կենցաղոյս խաբեցին զիս ոչ անյուսութեամբ ունէին զսխալանս կամ ի նոսին հաստատեալ անզղջանալի զմիտս, այլ ի բաց լքանել թողուլ զամենայն պատրանս խաբէութեան կենցաղոյս կամէի, սակայն փութացայ մինչև զվերջին կորստական զայս խրատ պատուհասի ընկալայ ի Տեառնէ, որովհետև զյառաջագոյն խրատ քաղցրութեանն ոչ ի բժբշկութիւն համարեցայ՝ և արդ դատախազ ես ինձէն լինիցիմ դատապարտ անձին իմոյ և արդարացուցանեմ զԱրարիչն, զի թէ փոքրագունիւքն, զոր էած ի վերայ իմ հարուածս վիրաց մարմնոյ, և տարաժամ մահու բարձումն կենակից կնոջ ծննդօք իւրոց, և որ սոցին նմանս, յօտարաց մարմինս խրատ խրատեալ էր իմ, փոխադրելով ի բարիս՝ ոչ հասանէի յաններելի չարիս, այլ զի գանեցայ և ոչ խրատեցայ, հարայ և ոչ բժշկեցայ, խստացուցանելով զապառումն կարծրութիւն ամբարտաւանութեան սրտիս, անգիտանալով թէ քաղցրութիւնն Աստուծոյ յապաշխաբութիւն զիս կոչէ ողորմութեամբն իւրով անզգամութեան իմոյ։ Ոչ յիշեցի, ոչ զմտաւ ածի՝ մինչև զքաղցրութիւն ողորմութեան Արարչին ի ցասումն բարկութեան անձին իմոյ դարձուցի։ Եւ արդ գիտեմ զայս թշուառականս, զորս որպէս մեռեալ ի մահու յիշատակելոց եմ և ոչ որպէս կենդանի ի կեանս երևելոց, որքան Տէրն մահու և կենաց բարկացեալ է ինձ, ուստի և հրեշտակք ի յերկինս դարձուցին զերեսս իւրեանց յինէն ի բառնալ յինէն օգնականութեան և ողորմութեան Արարչին, և մարդիկ ամենեքեան իսպառ ատեցին զիս, հայր իմ և մայր մահուամբ թողին զիս, և որդիք մարմնոյ կենակից ընկերք և զօրք ամենայն անողորմ եղեն ի վերայ իմ. մերձաւորք և բարեկամք և ըստ սնընդեան ծանօթք և որդիք մերժեցան, օտարացան ի սիրոյ իմոյ և ոչ ամենևին յիշեն զիս. որպէս յայլազգւոյ գարշեցան յինէն ամենեքեան և հեռացան և լքեալ թողին զիս անյիշատակ մեռեալ և անգնելի գերի ի մէջ այլազգեաց, և մոռացեալ եղէ ես որպէս մեռեալ ի սրտէ ամենեցուն և ընկղմեալ խորտակեցայ որպէս խեցեղէն անօթ կորուսեալ։ Եւ արդ ո՞ւր է յոյսն իմ, և կամ զի՞նչ վճարումն յանբերելի տառապանաց աստի, և ո՞չ ոք իցէ, որ ողորմեսցի թշուառացեալ հիքոյս, զի երևեցայց ընդ կենդանիս կամ ընդ մեռեալս յիշատակեցայց ի մարդկանէ. և ոչ ոք եղև, ամենեքեան ատեցին զիս իսպառ, քանզի ահա խոստովան եղէ հանուրց եղբարց և տիեզերաց հրապարակատես հանդիսիւ և անպատկառելի համարձակութեամբ զվէրս անձին իմոյ և ոչ բուժեցայ, ոչ ազատեցայ, վասն որոյ դարձուցանեմ զբանս աղերսալից խոստովանութեան իմոյ առ Տէրն իմ և Արարիչ և առ Անոխակալ Հայրն ամենեցուն յԱստուած և ըստ նմանութեան անառակ և արբշիռ մանկանն անկեալ առաջի ողորմած մարդասիրին գոչեմ ասելով. «Հայր երկնաւոր, մեղայ յերկինս և առաջի Քո. մատանւոյ, կօշկաց և անճառ պատմուճանի չեմ արժանի, այլ յամենայն հողեղինաց մի զատեր որոշեր զիս միայն ի կորուստ. եթէ կենդանի իցեմ յայտնեա, հան զիս ի կորստենէ, զի խորք անդնդոց յայտնի են առաջի Քո և ի մեռելոց կարող ես յարուցանել, Տէր, զի երթեալ ապաշխարեցից մինչև ի լրումն մեղապարտ շնչոյս. զի յայնժամ ծանեայ ճշմարտապէս և գիտացի զանհանդուրժական ցասումն բարկութեան Արարչիդ, զի ահ մեծ է անկանել ի ձեռս Աստուծոյ կենդանւոյ, իսկ եթէ մեռեալ իցեմ մեղօք և վճարեցայ ի կենաց մարմնոյ, շատ լիցի, ով Անոխակալ Աստուած, այսքան ժամանակս աւուրց մեղուցեալ ոգւոյ իմոյ մնալ ի տագնապ և ի տանջանս ան յիշատակ և աննուէր. յայտնեսցես զիս ողորմութեամբ, թերևս լիցի յիշատակ կամ ողորմութիւն ողորմելի հիքոյս, և մի նորօրինակ տանջանօք տանջեր զիս ի մէջ մեռելոց և կենդանեաց, զի տէր ես մահու և կենաց, և ակնարկելոյ հրամանի Քո սպասեալ մնայ մահ և կեանք յայտնել կամ թագուցանել զիս։ Գիտեմ, Տէր, զի անչափ և աններելի բարկացուցի զքեզ մեղօք իմովք յաստուածայինս և ի մարդկայինս, կամաւ և ակամայ, խորհրդով բանիւ, և գործով, հոգւով, շնչով, մարմնով և մտօք և ամենայն զգայութեամբ վարկեալ կապեցայ ի տոռունս մեղաց զամենայն աւուրս կենաց իմոց, վասն որոյ դարձեալ անկանիմ առաջի Քո, ով Ողորմած, Անոխակալ և Մարդասէր Աստուած, գթա յիս յանտէր մեռեալս և խնայեա ի ստեղծուածս ձեռաց Քոց և մի վստահանար զկորուսեալ ծառայս Քո ի մարդկան ողորմութիւն, զի ցամաքեցաւ սէր իմ յամենայն սրտէ, և շիջաւ գութ իմ յամենայն մտաց, և բարձաւ անուն իմ ի մարդկանէ, և կորեաւ յիշատակ իմ յերկրէ կենդանեաց. Քո, Տէր, ցասուցեալ ընդ իս` ոչշ այլ ոք ողորմի ինձ, քանզի Քեզ սպասեալ մնան արարածք ամենայն ճշմարիտ ողորմածիդ և անյիշաչար մարդասիրիդ, յով վստահանամ զիս. Հայր իմ և մայր իմ թողին զիս, եղբայր իմ մոռացաւ զգութ սիրոյ իմոյ, զոր առ նա ցուցի, զհարազատ եղբայրութեան մերոյ և զբաղեալ կապեցաւ ի ցնորս աշխարհի և ի հոգս երկրաւորս՝ հետևելով իմ օրինակ յընդարձակ անզգուշական և սայթաքելի ճանապարհն, որ ոչ ժամանէ՝ եթէ կամիցի՝ զանձն իւր հոգալ կամ յիշել, թող թէ զանգին գերեալս և զանգիւտ կորուսեալս։ </p>
            <p>Արդ մի մերժեր իսպառ և մի անտես առներ և մի թողուր զիս ի կորստեան, Աստուած, Աստուած իմ, և մի՞ դարձուցաներ զերեսս Քո յինէն, մի սրտմտութեամբ խրատեր զիս և մի՞ բարկութեամբ յանդիմաներ, մի մտաներ ի դատաստան ընդ դատապարտեալ ծառայիս և մի թողուր զիս աներևոյթ տանջանօք յօրինակ տիեզերաց։ Վկայութիւն դնեմ, վկայութեամբ երկնի և երկրի, հրեշտակաց և մարդկան՝ այլ ոչ ևս գնալ զանառակ կորստական ճանապարհն և ոչ ևս անցանել զպատուիրանաւ Քո, եթէ զայս անգամ ողորմեսցիս և թողցես զանչափ անիրաւութիւն երկրորդ անառակիս, եթէ հասցէ ինձ միւսանգամ լինել ընդ կենդանիս. ապա թէ իսկապէս մեռեալ դատապարտեցայ, և այնպէս Քեզ պարտ է ողորմել, մարդասէր և միշտ ողորմած Աստուած, զի ի դժոխս ոչ ոք խոստովան լինի առ Քեզ և ոչ մեռեալք օրհնեսցեն զՔեզ. ցոյց զիս արդարոց և յայտնեա արժանաւորաց ծառայից քոց զանարժան ոգիս, որով գտից մաղթանօք զողորմութիւն, քանզի գիտեմ, զի ոչ ոք ամենևին այժմ յիշէ զան յիշատակս ի բարիս Քո։ Տէր, տրտում գոլով ընդ իս և երեսս դարձուցանելով բարկութեամբ, բարկացան երկինք և երկիր, հրեշտակք և մարդիկք ի վերայ իմ, և ամենայն արարածք խեթիւ և խոժոռ դիմօք հային ընդ իս, զի թէ մահ փախեաւ յինէն և կեանք հեռացաւ, երկիր զարհուրեալ յահաւոր Քո հրամանացդ ոչ ընկալաւ զիս ի ծոց իւր և ոչ ետ տեղի գերեզմանի, զի կարդասցեն զանուն կորուսելոյս ի հող ուրեք. արդ եթէ անզգայ և անբան տարերքս այսքան գարշեցան, մերժեցան և ի բաց ընկեցին զիս յարարածոց աստի, ով այլ ոք ի մարդկանէ իցէ ոք ողորմեսցի ինձ։ Արդ դարձիր, Տէր, ի բարկութենէ և դարձո զերեսս Քո ի մեղաց իմոց, հաշտ ակամբք և քաղցրութեամբ հայեսցիս ընդիս. այս Տէր, այո Տէր, Հայր սուրբ, այո Փրկիչ աշխարհի, այո ողորմած և մարդասէր Հոգիդ Սուրբ, ողորմեա ինձ ողորմելոյս, ով Երրորդութիւն Սուրբ, բարեխօսութեամբ սուրբ Աստուածածնիդ և աղաչանօք առաքելոց և մարգարէից և համօրէն սրբոց, որք ի սկզբանէ, աշխարհի հաճոյ եղեն Քեզ, գթա յիս և վերաբերեալ յայտնեա զկորուսեալս, կենդանի կամ մեռեալ, մեռելոց և կենդանեաց Աստուած, և Քեզ փառք յաւիտեանս, ամէն։ </p>
            <p>Արդ զայս աղերսալի խոստովանութեանս և մաղթանաց բանս կերպարանեալ գրեցաք ի ղիմաց անտէր գերելոյն և անյիշատակ մեռելոյն, սիրեցելոյ իշխանին սիրելի Պաղտոյնին և ոչ դադարեմք սովին ձայնիւ բողոքել՝ գոչելով առ Աստուած և առ սուրբս նորա մինչև գթացեալ ողորմեսցի և բժշկեսցէ զվշտագնեալ միտս մեր, որ պատուհասեալ եհար զնա վասն մեղաց նորա և մեր։ Այլ և դուք, որ լսէք զայս ամենայն ամբարտաւանութեան բանս, զոր ի դէմս նորա և վասն նորա գրեցաք հրապարակայայտ անպատկառելի և հանդիսաւոր խոստովանութեամբ, որպէս օրէն է ճշմարիտ խոստովանողաց ըստ պատուիրանաց Արարչին, այսպէս սաստկացուցանել զյանցանս խոստովանութեամբ առաջի Գիտողին զխորհուրդս և զգործս ամենայն մարդկան, մինչև քաղցրացեալ թողցէ զամենայն։ </p>
            <p>Սակայն դուք մի յուրաստ կայք և անհոգս լինիք, ով իշխանք, իշխեցեալք և զօրք ամենայն, եթէ ձեզ ներեսցէ անքուն ակն Աստուծոյ արդար դատաստանացն, որ ի նորայն հայեցեալ պատուհաս կորստեան, զմտաւ ածէք զսպառնալիսն աստուածասաստ, «Ողբասցէ, ասէ, նոճին, զի անկաւ մայրն», լուարուք և ի Տէառնէ զսոցին նման բանս, զոր յանխրատն և առ անլուրն Իսրայէլ բարբառեցաւ ասել զայս. «Համարիք թէ այն գալիլեացիք եղեն մեղաւորք քան զամենայն Գալիլեացիսն, որոց զարիւնն Պիղատոս խառնեաց ընդ զոհս նոցա, կամ նոքա ութուտասանքն զոր աշտարակն եսպան, համարիք եթէ նոքա պարտապանք եղեն քան զամենայն մարդիկք, որ բնակեալ են յԵրուսաղէմ. ոչ, ասեմ ձեզ, այլ եթէ ոչ ապաշխարիցէք, ամենեքեան նոյնպէս կորնչիցիք»։ </p>
            <p>Եւ արդ գիտելով զայս ամենայն, զգուշացարուք անձանց ձերոց, ով բռնաւորք և իշխանք, զի բռնաւորաց՝ բռնաւորագոյն և անաչառ դատաստան լինելոց է աստ և ի կատարածն, դուք, որ ոչ գրոց լսել կամիք և ոչ այսպէս հրապարակէք զյանցանս ձեր խոստովանութեամբ. քանզի այս բանք նմա ի պարծանս և ի բժշկութիւն գրեցաւ և կենդանեաց յօրինակ զգուշութեան և յանդիմանութեան, և նորայն թողան յանցանքն ամենայն, և բժշկեցաւ հանապազորդ խոստովանութեամբն և յետոյ արեամբն ի մեծ պատերազմին, ամբարտաւանութիւն և ստութիւն նորա բժշկեցաւ յայն օր անչափ և սաստիկ խոնարհութեամբն, որով զիջանէր առ ամենեսին, առ զօրս հեծելոցն և հետևակաց, քաղցրագոյնս և ախորժականս և ողորմագին բանս բարբառելով. որդիս Աստուծոյ և եղբարս հարազատս զամենեսեան անուանէր, իշխանս և տէրս և քաջազունս յանուանէ կոչէր, մարզէր զզօրսն ամենայն, յորդորէր, սըրտապնդէր, քաջալերէր իբրև զյաղթող ըմբիշ և զքաջ նահատակ, շուրջանակի զօրացն անցանէր, ուժգին և ահարկու ձայնիւ ամրացուցանէր զզօրսն ամենայն, ձայնէր առ ամենեսեան յանուանէ զանուն քաջութեան. «Վաշ, ով քաջք, վաշ բաղդին և աւուրս շնորհի, որ աստ նահատակի փոքր մի և յաղթեցաք, մի՞ զանգիտէք ի նոցանէ, ահա օր հանգիսի և մահ երանելի վասն Քրիստոսի ի վերայ քրիստոնէից մեռանել»։ Եւ իբրև այսպէս զօրացուցանէր, հաստատէր զարտաքոյ կողմանս բանակին, դարձեալ ի միջոց անդ զօրացն մտանէր, զլքեալսն երկիւղիւ և զխուսափեալսն թագստեան յառաջ քարշէր և զքաջասիրտսն գովէր, զի բաց ընկեցեալ զզէնսն յանարի արանցն, կամ որք ունէին կարկամեալ ցամաքեալ ձեռս, յափշտակէր կորզէր և արիացելոցն մատուցանէր ի ձեռին, ոմանց տայր, յոմանց առնոյր, և դարձեալ առիւծաբար խրոխտանօք յայլ վայրս հասանէր ահաւոր գոչմամբ և բարձրաճիչ աղաղակաւ, զգիշերն ողջոյն և զտիւն ամենայն լնոյր զմիջոց բանակին, զի ոչ ունկն պարապէր զայլ ուրուք լսել զձայն քաջութեան կամ ակնն տեսանել զարագընթաց սլացումն հաւասար և նման սիրելի Պաղտոյնին, մինչև պակասեալ հատաւ ի ձայնէ և ի բնական ուժոյն զօրութենէ հանդերձ երիվարաւն, և ժանգանալ կարմրութեամբ գոլորշեաց սրտին սանձապատ զրահից բերանոյ նորա, որպէս ասի յոմանց։ Արդ խստութիւն հպարտութեան նորա այսու օրինակաւ ջնջեալ մաքրեցան։ </p>
            <p>Իսկ անողորմութիւն սրտին այնր աւուրք ողորմութեամբ, որովք աղէխարշեալ խորովէր ի վերայ տառապելոցն կորստեան. ուստի և դեգերելովն ընդ նոսա ինքն կորուսեալ եղև և զրկանացն յանցումն, որով զամենեսեան զրկէր առանց ողորմութեան, և ինքն զրկեալ գտաւ յայն օր ի մարտի անդ յամենայն օգնականաց իւրոց, քանզի լքեալ թողին զնա ընկերակից իշխանք և զօրք ամենայն ի մէջ մեծ պատերազմին և ելին ի մարտէ անտի, և ոչ ոք ողորմեցաւ նմա դառնալ գիտել, թէ ուր իցէ գլխաւոր իշխանն և մեծ զօրականն մեր։ Եւ յայտ անտի է՝ զի ոչ այլ ոք ի զօրաց նորա կորեաւ կամ ըմբռնեցաւ ընդ նմա և ոչ ամենևին ոք ետես զնա, և ոչ ի վատութենէ զօրացն ունիմ ասել զայս կամ կամելոյ զկորուստ նորա, այլ զի հարկ էր այնպէս բազմաժամանակեայ զրկանացն և անիրաւութեանն յայնմ աւուր զրկանօք և անիրաւութեան՝ որ առ նա, ի զօրացն գտանել բժշկութիւն, որպէս վերագոյն ասացաք։ </p>
            <p>Իսկ բազմաց արիւն, որ հեղաւ յաւուրս նորա ի գալ յայս երկիր վատշուէր և սուտ նենգաւորին Վասլի, միով արեամբ իւրոյ անձինն, զոր յօժարութեամբ սրտի ետ հեղուլ ի վերայ քրիստոնէից, որք ելին և ազատեցան ի պատերազմէ անտի, զոր և ինքեանք յայտնապէս խոստովանին զերծեալքն ամենայն, յԱստուծոյ ունել նախ շնորհ և երկրորդ ի մարդկանէ սիրելի Պաղտոյնին՝ զազատութեանն իւրեանց։ Եւ արդ եթէ կատարեցաւ մահուամբ ի պատերազմի անդ, թողութիւն ընկալաւ ի Տեառնէ ամենայն յանցանաց իւրոց և ի սոսկալի աւուր դատաստանին և հատուցումն ամենայն արդարոց ընդ բարեպաշտ իշխանսն և ընդ քաջ նահատակսն պսակելոց է յԱստուծոյ, զի այսպէս գիտեմք և հաւատամք զպատերազմողաց մահ, որ յանօրինաց սրոյ մեռանի ոք ի քրիստոնէից, և եթէ կենդանի իցէ՝ և յայտնեսցի անուն քաջութեան նորա, տարածեցաւ և տարածի օր ըստ օրէ ընդ տիեզերս ամենայն մինչև ի կատարած աշխարհի։ </p>
            <p>Եւ արդ զայս ամենայն երկարապատում բանս, զոր գրեցաք վասն նորա, մի ոք ի պարսաւադէտ ատողաց նորա և յաւարասէր մախողացն ստգտանիցէ զմեզ բամբասելով, զի այս մորոսաց է և հացկատակաց. և որք առ կենդանութեան խօսեսցին կամ գրեսցեն զայսպիսի բանս, և ոչ ոք վասն անտէր մեռելոյն և անգիւտ կորուսելոյն խօսեսցի, զի որքան ի կեանս էր, ոչ լուաւ երբէք ի մէնջ բան քաղցրութեան կամ գովեստի, այլ պատուհասի յանդիմանութեան, որով կսկծեցուցանէաք հանապազորդ զմիտս նորա։ Եւ թէ պատեհ էր և յառնէր նա ի մեռելոց կամ յառնէր կենդանի, ոչ ունէր տեսանել նա զայս գիր և զոր վասն պատերազմին և կոըստեան նոցա աւուրն գրեցաք, ոչ ի տասանց կամ ի քսանից, այլ յամենեցունց միապէս զսոյն լուաք, մանաւանդ յատողաց նորա և ի նոցին իսկ ի զօրացն Հռովմայեցւոցն. այլ այն ինչ յայտնի է պատճառ բանից մերոց յերկարութեան, սիրէաք զնա հոգևորական սիրով որպէս օրէն է ծառայիցն Աստուծոյ, ըստ որում և նա զմեզ, և զկնի մահուանն նորա հարկ էր մեզ փոխանակ անչափ սիրոյ նորա հատուցանել նորա սէր կորուսելոյն ի կենաց աստի։ Որ յԱնտիոքացւոց քաղաքէն մինչև ի սահմանս Մելտենւոյ ձգէր իշխանութիւն նորա, և տեղի ոչ ուրեք երևեցաւ գերեզմանի նորա, այնքան զօրաց և աշխարհաց տէր և անուանի երևելի իշխանս և այժմ ի մեռեալս ոչ յիշատակի և ոչ ի կենդանիս երևի, ոչ զանգակ ոք նմա հնչեցոյց, ոչ յիշեցաւ անուն նորա յեկեղեցի ուրեք և ոչ նուէր պատարագի կամ մասն յիշատակի ողորմութեան ել նմա յերկրէ աստի ուլ մի կամ դանգ ինչ, որ կարի աղքատագունիցն հասանէ, ոչ ոք է որ յիշէ զնա, և ոչ ոք, որ ողորմի նմա. ի կենդանութեան իւրում ոչ հանգեաւ, ոչ վայելեաց ի սմա, այլ ի տղայական տիոցն սկսեալ ի տագնապի, ի ցնորս և ի տառապանս անցոյց զժամանակս մանկութեան իւրոյ, ի դիւաց ի թշնամեաց և ի խստերախտ մարմնական տերանց և դաւաճանող ընկերակից իշխանաց, և այժմ ի կատարածի կենաց իւրոց կորեաւ անյիշատակ, ջնջեցաւ բարձաւ անուն նորա և սէր յամենայն աշխարհէ և ի սրտէ օտարաց և ընտանեաց։ </p>
            <p>Զայս ամենայն դառն և անհնարին կորուստ յորժամ տեսանեմ հասեալ ի վերայ նորա, հեղձամղձուկ եղեալ ցնդիմ յարտասուս և ոչ գիտեմ զինչ արարից կամ որպէս օգնեցից, ձեռն կարկառելով ընկղմեցելոյ սիրելւոյն, զայլ ոք ոչ տեսանելով ցաւակից մեզ յայսոսիկ՝ յԱստուած ապաւինեալ վստահացայ, Որ միայն է անոխակալ և մարդասէր, Որ ոչ կամ ի զմահ մեղաւորի և ոչ խնդայ ընդ կորուստ ուրուք, և գրեցաք զայս գիր խոստովանութեան և աղերսի ի դիմաց նորա և մեր, և ոչ դադարեմք յարաժամ գոչել այսու յամենայն տեղի առաջի Ողորմած Հզօրին, Որ բարկացաւ նմա և մեզ մինչև հաշտեսցի ողորմութեամբն Իւրով, և յայտնեսցէ զնա մեռեալ կամ կենդանի։ Այլ և զձեզ աղաչեմ զամենեսեան, ով մարդիկ, որ լսէք զողբերգական բանս զայսոսիկ, մի լքեալ ձանձրանայք և տաղտկացեալ հրաժարէք անտես առնելով զպաղատանս մեր, որ վասն նորա՝ առ ծուլութեան, անգամ ատելութեան նորա, այլ սրտի մտօք արարէք թողութիւն նմա, և մի ընդ կորուսելոյն նորա բերեալ պահէք, այլ և աղօթս արարէք առ հասարակաց Դատաւորն և Արարիչն Աստուած, զի ողորմեսցի նմա և թողցէ զամենայն յանցանս նորա, զոր առ Աստուած կամ առ մարդիկ մեղուցեալ իցէ» և Ամենազօր Արարիչն Աստուած բարեխօսութեամբ սուրբ Աստուածածնին և աղաչանօք ամենայն սրբոց ողորմեսցի նմա և թողութիւն արասցէ ամենայն յանցանաց նորա մեծամեծաց և փոքունց և զձեզ օրհնեսցէ հոգւով և մարմնով և երկնից արքայութեանն արժանի արասցէ ընդ ամենայն սուրբս ի Քրիստոս Յիսուս ի Տէր մեր, Որում փառք յաւիտեանս, ամէն։ </p>
            <milestone unit="section" n="598"/><p>Իսկ ի վերանալ թուականութեանս Հայոց ՇՂԸ սպանեալ եղև տէրն Անտիոքու բրինձն և անգլուխ եղբայր Պաղտոյնին՝ ըստ ամբարտաւանութեանն իւրեանց, որք անձնահաճութեամբ կամեցան պատերազմել ընդ թշնամիս և ոչ հաւանեցան միաբանիլ ընդ զօրս քրիստոնէից, որք էին յաւուրս յայսոսիկ, որ ոչ միայն ինքեանք կորեան և բարձան ի միջոյ այնպիսի գլխաւորք, այլ և բազումք ի քրիստոնէից։ </p>
            <p>Յայնմ աւուր նոյն որդին Զանգէ՝ որոյ անուն նորա Սոին կոչէին ազգն իւրեանց, այս ինքն ըստ առասպելաց իւրեանց լոյս հաւատոյ, զորս սրախողխող արարին և զորս ի գերութիւն մատնեցին, զփափկասնունդ իշխանսն յարիւնաշէն քաղաքն Հալպայ։ Եւ ի սոյն ամի, յորում ոչ ոք փայլէր գլուխ քրիստոնէից, բայց միայն կոմսն ճօսլին, յիշխանութեան նորա դարձեալ սաստկացաւ ահ դառնութեան անհաւատիցն ի վերայ սրբոյ եկեղեցւոյ, և եկն թագաւոր Իսմայէլացւոց, որում անուն էր Մասուտ, ի տօն սրբոյ Խաչին և ոչ յերկարեալ ի վերայ քաղաքին Մարաշայ՝ էառ զնա, քանզի ոչ գոյին զօրք ի բերդին, և ասպատակ արարեալ զերկիրն, որ կոչի Թիլ Աւետեաց, որ այժմ ասի Թլպաշար, և յամենայն սահմանս նորա սրոյ ճարակ արարեալ՝ զորս եգիտ յաշխարհին. և բազում այն էր, որ խաբէութեամբ երդնուին յանուն մեծին Աստուծոյ և իջուցանէին յամրոցացն զքրիստոնեայսն՝ և գերի վարելով զամենեսեան, որ և տէր երկրին՝ ճօսլինն հանդիպեցաւ ի քաղաքին Թլպաշրայ, ոչ կարացեալ զդէմ ունիլ նորա, դարձոյց անդրէն յերկիր իւր տանելով զառեալ գերեալսն յաշխարհն իւր։ Դարձեալ կոմսին մնացելոյ յանհոգս եղեալ ի թշնամեաց, ոչ հոգս տարեալ հեծելոց և կամ թէ յաղթեաց ոք իւր, առաքէ զմնացեալ զօրս իւր հետ բարի և մեծահաւատ իշխանին Վասլին, որ էր եղբայր կաթողիկոսին և տէր Կառկռայ, հաց տանելով ընդ իւրեանս, զի ածցեն ի ներքս, և յառաջիմաց եղեալ ազգն Իսմայէլացւոց, որոյ անուն գլխաւորին Խարասան կոչիւր, որ էր տէր աշխարհին Յանձթայ և այլ բազում գաւառաց, ի վերայ անկեալ զօրացն քրիստոնէից, ձեռբակալ արարեալ զամենեսեան, ոգիս իբրև չորս հարիւր, ըմբռնեալ և զՎասիլն զեղբայր կաթուղիկոսին և տարեալ առաջի մեծի դղեկին Կառկռայ, քանզի անդ էին կին և որդիք Վասլին. երդումն հաւատարիմ առեալ յամիրայէն վասն կալեալ քրիստոնէից զօրուն, զորս ըմբռնեցին, զի խաղաղութեամբ տարցեն զնոսա յերկիրն իւրեանց առանց դաւ ինչ գործելոյ նոցա, զոր բռնաւորն յաղագս սիրոյ մեծի աւանին ոչինչ յապաղեաց յայնմանէ երդմամբ, զամենեսեան ի ձեռն հաւատարիմ զօրաց իւրոց առաքեաց մինչև ի Սամուսատ և զիշխանն Վասիլ ընդ իւր տարեալ յերկիր իւր մեծաւ փառաւորութեամբ, երկիր տուեալ որպէս սիրելի եղբօր իւր։ Յետ այսորիկ եկին ցրուեալ և վատնեալ զօրք ի Սամուսատացւոց քաղաքէն ի քաղաքն Քեսուն, և ահա եհաս ի լսելիս ամենեցուն։ Քանզի ճօսլինն, որ էր յաւուրսն յայնոսիկ գլուխ քրիստոնէից, գնալով յԱնտիոք յաղագս խորհելոյ ինչ, թերևս կարասցէ ուստեք օգնականութիւն գտանել, մատնեցաւ յաստուածասաստ բարկութեանն ինքն միայն ի զօրաց իւրոց ի գերութիւն, որպէս ի հնումն որդին Դաւթի փախուցեալ ի հօրէն յաղագս չար կամաց իւրոց, զոր առեալ սաստ հրամանին Աստուծոյ զհերաց գլխոյ նորա վրէժխնդիր լինելով աստուածահաճոյ առնն Դաւթի, ճեղք ծառոյն կախեալ պահէր զիւրեաւ, մինչև զհետ մտեալ թշնամեացն հասեալ և սուսերաւ կտրեալ զգլուխն անհնազանդ որդւոյն։ Այսպէս ղիպեցաւ առնս այսմիկ կոմսի՝ արտաքոյ գտեալ կամացն Աստուծոյ. գերեալ եղև յայլադէմ և ի գազանաբարու ատելեացն Քրիստոսի, և տարեալ ի քաղաքն Հալպ. և. անպատմելի խնդութեամբ լցան ազգն Տաճկաց հեռաւորքն և մերձաւորքն, և յոյժ յոգիս խոցեալ կործանեցան երկիրս քրիստոնէից, վասն զի ոչ ունէին գլուխ, որ յեցեալ ժողովէին զմնացեալ զօրքն նորին։ </p>
            <milestone unit="section" n="597"/><p>Եւ յառաջ քան զայս ամի միոյ՝ յամսեանն Յունվարի, որ օր երեսուն էր ամսոյն, ի լուսանալ երկուշաբաթի՝ եղև յերկնուստ ահաւոր որոտմունք և հրաձգութիւնք, և փոխեալ տարերաց զբնական բնութիւնն իւրեանց, եղև Խաչն Աստուածընկալ հրացեալ իբրև զլոյս, զոր մեծ և անյաղթելի ախոյեանն Քրիստոսի Սևաստիոսն Վասիլն կանգնեալ էր յիշխանութեան իւրում ի գումբէթ սրբոյ Յարութեանն ի Կարմիր վանքն, և այս նշան հինգերորդ եղև ի խաչս այս մեծափառ, զոր ոչ թուէր իմաստուն մտաց բարի, այլ յարհաւիրս և յաւերումն քրիստոնէից որպէս եղև իսկ։ </p>
            <p>Զայս դարձեալ ի սոյն ամի յաւուր մեծի Պենտէկոստէին, յորժամ ամենայն ոք ակն ունէր գալստեան Հոգւոյն Աստուծոյ, եկն յառաջասացեալ սուլտանն Մասուտ անուն անհնարին բազմութեամբ, և ի ձայնէ հնչման զանգակացն և ի հրաձգութենէ սուսերացն և ի ճօճել բազմախուռն նիզակացն զմեզ զամենեսեան զտեսողս, որք էաք ի քաղաքին Քեսնոյ՝ առհասարակ դողացոյց. զոր ահաբեկ եղեալ առժամայն՝ ետուն զքաղաքն Քեսուն՝ երդումն առեալ ի նմանէ և յորդւոյ նորա։ Եւ յետ ութ աւուր զանմատոյցն և զանառիկն զՊհեսնի և զկնի չորրորդումն աւուր զերևելին զՌապան. և ապա գնաց յերկիրն Թլպաշարայ, զոր յանցեալ ամին քակեալ և աւերեալ էր, և անդ կացեալ զաւուրս բազումս ոչինչ կարացեալ յաղթել նոցա, քանզի որդի կոմսին ի քաղաքին էր պինդ ունելով զզօրս հօր իւրոյ, և բնակիչք տեղւոյն միաբանեալ ընդ նմա՝ սրտապնդեալ մեծապէս քաջացան ի վերայ հաւատոյն իւրեանց, թէպէտ և այլազգիքն պէսպէս հնարիւքն կռիւս մեքենայիւք յօրինէին։ Դարձեալ յետ այնորիկ տկարացեալ և տխրեալ դարձաւ յերկիր իւր վասն ոչ առնլոյ զքաղաքն և զառեալ երկիրս ի քրիստոնէից ետ որդւոյ իւրոյ, որ էր աթոռակալ սուլտանութեան իւրոյ, և անուն նորա ԽլիճԱսլան։ </p>
            <milestone unit="section" n="600"/><p>Իսկ ի Ո թուականիս Հայոց եկն յերկիրն Ջահնայ ձիւն կարմիր, յամ սեանն նաւասարդի, որ օր քսան երեք էր ամսոյն, ի նմին աւուր յորժամ անդ կարմիր ձիւն երեկ, յերկիրս քրիստոնէից երեկ ձիւն սպիտակ և մոխրախառն որպէս յանցեալ ամին։ </p>
            <p>Դարձեալ յետ այսր ամի զօրքն և քաղաքացիքն, որ ի Թլպաշար էին, զտարի մի և կէս համբերութեամբ տարեալ նեղութեանցն, զոր կրէին։ Զայս իմացեալ որդւոյն Զանգէ, որ էր տէր Հալպայ, եկն զօրօք իւրովք ի վերայ նոցա, և վասն զի ոչ ունէին օգնականութիւն իւրեանց ուստեք, երդումն հաստատութեան առեալ ետուն կամօք իւրեանց զբերդն Թլպաշարայ և զքրիստոնեայսն, որ ի Փռանգաց կամ ի Հայոց անդ էին և կամեսցին գնալ յԱնտիոք կամ յայլ տեղիս, տարցեն անվնաս հրամանաւ նօրատնին. զոր և արար իսկ նոյնպէս, և Մասուտ սուլտանն և Մելէք որդին իւր այսպէս արարին վասն սիրոյ աշխարհացս, որ դիւրաւ առաւ ի քրիստոնէիցս և ոչ եթէ ի հաւատոց իւրեանց կամ ի սիրոյ, զոր ունէին առ քրիստոնեայքս։ </p>
            <milestone unit="section" n="592thoros"/><p>Եւ եղև յաւուրս փոքր ճօսլնին երևեցաւ ոմն պատանի, Թէոդորոս անուն, օգնական և ոչ ուստեք ունելով, բայց զզօրութիւն բարեխնամ Արարչին, Որ ողորմութեամբ մատակարարէ ի դարս դարս յաղագս մարդկան ի ժամանակս կամաց ըստ իւրոց առաքելական ձայնին՝ «Ում կամիմ ողորմիմ, ում կամիմ խոստանամ». որպէս և առ երանելին Պօղոս արար յերկնուստ ձգելով ի կամս և ի գործս սպասաւորութեան իւրոյ, նոյնպէս և առ այրս այս արար։ Ի յոյս և ի ջանս սորա նայեցեալ կամք աննախանձին, որ և ոչ ընդ մի ումեք զլանայ տալ զպարգևս ողորմութեան իւրոյ, քանզի առ փոքր մի և ոչ յերկար ժամանակս տիրեաց հայրենեաց իւրոց, որդի էր սա Լևոնի Սևաստիոսի՝ մեծի և հանճարեղ որդւոյ Կոստանդեայ՝ որդւոյ Ռուբենի. սա կորովի և արիական գոլով ի պատերազմանս, ոչ միայն զհայրենիս իւր գրաւեաց յինքեան, այլ առաւել ևս տիրեաց բերդից և քաղաքաց քան զնախնիսն իւր. զայսոսիկ տեսեալ Անդրոնիկէ ոմն անուն, ազգաւ Հոռոմ, ի չար նախանձ մտեալ ոչ կամելով անգամ լսել զանուն Հայ իշխանին, և էր սա առաքեալ ի թագաւորէն Յունաց Կիւռ-Մանիլին կողմնապահ մեծի քաղաքին Տարսոնի և Մսսայ՝ և այնուհետև ոչ դադարէր խեթալ և մաքառել ընդ Հայերոյն, որ յեցեալ ժողովեցան ի միասին առ առնս այս Թոռոս ի նախախնամութենէն Աստուծոյ, որ և պատերազմաւ դիմեալ ի վերայ նոցա՝ նեղէր զնոսա, և նոքա առ սէր և ահի մեծի թագաւորին Յունաց ոչ համարձակէին տալ ընդ նմա պատերազմ, այլ հանապազ սիրոյ աղագաւ աղաչէին մնալ նմա ի հնազանդութիւն, և նա ոչ լսէր, այլ եկեալ ամբարտաւանութեամբ իջաւ ի վերայ քաղաքէն Մսսայ։ Իսկ Թորոս բազում աղաչանօք աղաչէր զնա, թէ «ճորտ եմ թագաւորին և քո, մի՜ բարկանար։ Իսկ նոքա ձայնէին ի ներքս ի քաղաքն, թէ «Զերկաթն, որով զքո հայրն տարաք, ի հետ ունիմք, որով զքեզ կապեալ տարցուք»։ Իբրև ոչ կարաց տանել կորովի այրս այս ամբարտաւանութեան և խրոխտ կամաց նորա, ապա վստահացեալ ի զօրութիւն Քրիստոսի, Որ բարձրացոյց զնա և ի չգոյէ ի գոյ էած, պատառեաց զպարիսպ քաղաքին Մսսայ ի գիշերի, և ի ծագել արեգականն առեալ զզօրս իւր ել ընդդէմ նոցա ի պատերազմ և հարեալ զնոսա՝ յաղթեաց և արար փախըստական զամենեսեան արս երկոտասան հազար, վատնէր զնոսա և ի սուր սուսերի մաշէր, ի մի ական քթթել տապաստ արկանէր զամենեսեան, ընդ որս և ի մեծ պատերազմին ըմբռնեցին զՕշինն, որ էր տէր Լամբրոնին, և զՎասիլն, որ էր տէր Բարձրաբերդոյ և եղբայր Տիգրանայ, և այլ բազում զօրս կալեալ մերկացուցանէին և թողուին զթուլամորթ Հոռոմ անին, աւաղ ասեմ զորոց։ Եւ բազում արիւն հեղաւ ի պատերազմին, և տիրեաց անհոգութեամբ քաղաքին Մսսայ, առեալ բըռնութեամբ ի նմանէ իբրև ի կանացոյ խնդրելով զվրէժ հօրն իւրոյ, զոր հանեալ ի հայրենեաց իւրոց տ արագիր արարեալ տամբք և որղւովք մինչև յարևմուտս։ Արդ այրս այս նենգժոտ ոչ կարացեալ տանել վշտի նախատանացն, զոր կրեաց և զփորձ առ զկորուստ իշխանացն մեծաց և զայլ զօրացն, գնացեալ փախստական առ թագաւորն Յունաց բողոք մեծապէս ունելով յաղագս զօրացն Հայոց, զորս կրեաց յանմտութենէ իւրմէ։ Իսկ մեծն Թէոդորոս առեալ զկալեալ իշխանսն և զայլ կալանաւորսն եմուտ խաղաղութեամբ ի քաղաքն իւր անթիւ ոսկւով և արծաթով, բազում և այլ ազգի ազգի ստացուածով և սարօք պատերազմին, զոր էառ ի զօրացն Յունաց և բազում ձիս և ջորիս։ </p>
            <milestone unit="section" n="602"/><p>Յետ այսր մեծի յաղթութեանս և հարստանալոյ սկսանէր բանսարկուն սատանայ շարժել զմեծամեծս ի վերայ զօրացն Հայոց, քանզի Յոյնք ոչ պարապէին խնդրել զվրէժս անձին կեսառոսին իւրեանց, գանձըս բազումս առաքեցին սուլտան Մասուտին, որ գլուխ էր ամենայն Մսիլմանաց, սորա պատրեալ ի բազում ընծայիցն Յունաց, գայ անհուն բազմութեամբ զօրօք զառաջինն ընդ երկիր իւր. ահ արկանելով նոցա, սակայն զօրացան շնորհիւն Քրիստոսի զօրքն Հայոց և եկին լեառն ընդ մէջ՝ նոքա յայնկոյս լերինն ընդ սահմանս իւրեանց, և սոքա յայսկոյս ընդ երկիրս իւրեանց՝ անհոգութեամբ ոչինչ համարելով ըզբազմութիւն այլազգեացն, իսկ նոցա տեսեալ զհամարձակութիւն քրիստոնէից գնդին, զարմացեալք և ապշեալք ասէին. «Զի՞նչ են նոքա զանձն ի մահ եդեալ, որ գան ընդդէմ մեր իբրև պատերազմել ընդ մեզ»։ Եւ մինչդեռ նոքա յայսր մտաց խորհրդի էին, յանկարծակի շարժեալ ի վերին խնամոցն սուլտանն Թուրքաց պատգամաւոր առաքէր առ զօրավարն Հայոց Թորոս և ասէր. «Ոչ թէ յաւերումն եկեալ եմք յերկիրս ձեր, այլ եկ մեզ ի հնազանդութիւն և զառեալ երկիրն, զոր առեր բըռնութեամբ, դարձո անդրէն առ թագաւորն Յունաց և լեր որդի մեր և սիրելի»։ Զայսոսիկ լուեալ՝ մեծաւ ուրախութեամբ լցեալք փառս Ամենատէառն մատուցանէին, որ այսպէս զխստերախ և զամբարտաւան բարս նոցա կակղացոյց իբրև ընդ վեհագոյն ընկերի դաշինս սիրոյ խնդրելով ի զօրացն Հայոց, և արգելեալ նոցա զպատգամաբերսն աւուրս բազումս, ապա դեսպան զկնի նոցա առաքէին՝ ասելով այսպէս, «Կամօք մեր յանձն առնումք մեք հնազանդել ձեզ իբրև թագաւորի, քանզի ոչինչ նախանձեալ քո ընդ առաջանալս մեր և կամ աւեր ինչ առնել յերկրի մերում, այլ եկիր դարձուցանել զմեզ ի Հոռոմն անհնար է»։ Զայս լուեալ սուլտանին՝ ոչ նեղեաց զնա, այլ դաշինս սիրոյ խաղաղութեան երդմամբ գրեալ ետ տանել առ զօրսն Հայոց ի ձեռն դեսպանի իւրոյ ծաղր արարեալ զՅունաց թագաւորն և զգանձս նորա, և ինքն դարձաւ յերկիր իւր՝ ոչինչ վնասեալ ումեք։ Եւ այս եղև ի թուականին Հայոց ՈԲ։ </p>
            <p>Յետ այսորիկ ի փոխել ամն յերեքն այլ բազմապատիկ ընծայս ոսկւոյ և արծաթոյ յղեալ առ թագաւորն սուլտանին առաւել քան զառաջինն՝ ասելով այսպէս, «Երթ հանգո զսրտմտութիւն զայրացման սրտի իմոյ յազգն Հայոց և տապալելով զամուրս նոցա և զեկեղեցիս նոցա հրձիգք առնելով և հրոյ ճարակ զամենեսեան հրամայեա առնել, զի դադարէս ցէ զայրացումն սրտի իմոյ»։ Եւ առեալ զգանձս բազմութեան դարձեալ խաղայր գայր անհուն բազմութեամբ քան զառաջինն և դիմեալ եկն ի Մսիս և անտի յԱնաւարզա. և ոչ կարացեալ անդ առնել ըստ կամաց իւրոց, գայ ի Թիլն, զոր Համտնոյ կոչեն և կացեալ զաւուրս բազումս՝ ոչինչ կարացեալ վնասել նոցա ապա զմի ոմն ի մեծամեծաց որդւոյ իւրոյ Մելեքին, որոյ անուն Աղուպ ասէին, այր ժանդ և չարասէր, բազմութեամբ զօրօք իբրև երեք հազար՝ ասպատակաւ յերկիրն Անտիոքու առաքէր։ Եւ իբրև անցին ընդ տեղին այն, զոր Դուռն կոչեն, յանկարծակի իբրև յերկնուստ առաքեալ ի քրիստոսասէր զօրաց ֆրերաց և եղբայրն ասպարապետին՝ Ստեփանէ յանկարծակի ի վերայ անկեալ առհասարակ զամենեսեան սատակեցին և զգլխաւորն իւրեանց Աղուպ նիզակաւ ընդ լերդն անցուցեալ, և դառնակոռոչ ձայնիւ եհան զդառնացեալ ոգին։ Զայս լուեալ ի բանակն՝ զարհուրեցան յոյժ, և ի զօրութենէ վերնոյն եկն ցաւ ի վերայ երիվարաց նոցա, զոր ինքեանք տապախ ասէին, որոց յոլովք սատակեցան քան թէ որ մնացին, և զայս տեսեալ մեծամեծացն Թուրքաց՝ ամենեքեան առհասարակ ի փախուստ դարձան, ոչ ոք ուրեք մնացեալ ընկերի կամ եղբայր եղբօր, և բազումք ի նոցանէ զջիլս երիվարացն և զջորւոցն հատանէին՝ րնկենլով զզէնս իւրեանց ի փախստեանն, և ինքեանք ընդ մացառուտ ձորս և ընդ դըժնեայ վայրս հատեալ անցեալ գնային մոլար ճանապարհաւ, մեծամեծ հեճուպք և բազում սալարան ի հետիոտս ընթանային ի յահէ Բարձրելոյն. քանզի ոչ գոյին նոցա երկիւղ ի մարդկանէ, զի զօրքն Հայոց ասպատակաւ երթեալ էին զերկիր այլազգեացն, և դարձան բազում աւարաւ յաշխարհն իւրեանց։ Եւ իբրև եկին՝ տեսին զանկարծելի բարին, զոր ահ հզօրին Աստուծոյ փախստական արարեալ ընդ կրունկն կոր ի կոր ամօթալից պարտեալ ամաչեցեալ իբրև զաղուէս տկար ի թագաւորական առիւծէ, այնպէս սարսեալ դողալով ընթանային՝ կարծելով թէ բազում զօրս հեծելոց զհետ մտեալ նոցա բազում արեան ճապաղիս հանելով. այնպէս իմն թուէր փախուցելոցն։ Եւ զոր օրինակ առ Մծբին քաղաքաւն եղև, Կաւատ թոռն Յազկերտի Պարսից արքայի մոռացեալ զդաշինս սիրոյ նախնեացն իւրոց, զոր ունէր առ քրիստոնեայսն, և եկն սրտմտութեամբ զօրօքն Պարսից յաւարի առնուլ զերկիրն զայն և բազում աւարս արարեալ մեքենայեալ հնարիւք խորտակեաց զամուր պարսպին Մծբնայ՝ և իբրև կամեցան զօրքն մտանել ի ներքս և ահա յանկարծակի տեսին զսուրբ հայրապետն Յակոբ, զի շրջէր ի վերայ պարսպի քաղաքին իբրև զթագաւոր ոք ծիրանազգեստ շուրջ և մերձ ունելով զզօրս երկնայինս, դնելով ի վերայ գլխոյ իւրոյ զտախտակն նոյեան տապանին, զոր ետ նմա հրեշտակն յաղագս աշխատութեան իւրոյ, զոր կրեաց ի ճանապարհին ելանելով ի լեառն տեսանել զտապանն, որում ոչ ետ հրաման հրեշտակն, այլ դարձոյց խաղաղութեամբ զսուրբն Աստուծոյ յերկիր իւր՝ տալով նմա նշան սիրոյ զտախտակն, զոր տեսեալ զօրքն Պարսից՝ ահաբեկ եղեալ ոչ ևս իշխեցին մերձենալ ի պարիսպ քաղաքին, զոր կործանեցին, այլ և պատուհաս եկն ի վերայ նոցա պիծակ, գոռեհ և ճանճ, և առհասարակ երիվարք նոցա վազս առեալ պախուցաթափ լինելով յիւրաքանչիւր յարգիլմանէ, և ոչ ոք կարէր ի բազմութենէն ըմբռնել զերիվարս իւրեանց, և այնպէս շտապ տագնապի հասուցանէր նոցա դոյզն պատուհասի արկեալ ի վերուստ, որպէս ի հնումն առ Իսրայէլացօքն զԵգիպտոս հարկանէր աջ հզօրին Աստուծոյ, և այսպէս ամօթալից պարտեալ դառնայր թագաւորն Պարսից յազդմանէն Քրիստոսի և աղօթից սրբոյ հայրապետին Յակոբայ. քանզի զկամս երկիւղածաց իւրոց առնէ Տէր, և այս ոչ ընդհատ յայնմանէ, որ այժմ գործեցաւ, զոր տեսաք աչօք մերովք, երկիցս անգամ շարժեալ Թուրքաստան ամենայն ի վերայ Ւորոսի և զօրաց իւրոց և ոչինչ կարացեալ առնել եկեղեցեացն, զոր բազում պատուէր առեալ էին ի թագաւորէն Յունաց յաճիւն դարձուցանել և զխաչ և զեկեղեցի այպն կատականաց արարեալ, ասէին։ Եւ թէ ոչ էր յօգնութիւն հասեալ բազուկն այն, որ պարզեցաւ ի վերայ խաչին, ուրեմն կատարել կամէին զպատուիրան հերձուածողացն, տապալելով զեկեղեցի սուրբ և զերկիրն հիմն ի վեր առնելով։ Արդ սոցա մնալով ի խաղաղութեան, և նոքա՞ գնացին փախստեամբ և մեծաւ ամօթով, որպէս յառաջն ասացաք։ </p>
            <milestone unit="section" n="603"/><p>Յետ այսորիկ իբրև ոչ կատարեցաւ խորհուրդ չարութեան իւրեանց, ապա ի հնարս սիրոյ մտանէին Խլիճ-Ասլանայ, որ էր ի մեծ սուլտանէն ի հօրէն իւրմէ հաստատեալ յաթոռ մելիքութեան, և այսպէս առժամանակ մի կացեալ անհոգութեամբ և ուրախութեամբ, փառաւորէին զամենասուրբ զԵրրորդութիւնն հանդերձ ճգնաւորական մաքուր եպիսկոպոսօք և սուրբ քահանայիւք և միշտ բազկատարած միանձնացելոց դասիւք։ Եւ ի սկզբան գալոյ ատելեացն Քրիստոսի յերկիրն Թորոսի, ի հաւաքիլն իւրեանց ի վերայ Թլին, որ էր Տրէ ի վեշտասան, եղև հողմ ահաւոր սաստկութեամբ ձայնիւ, և բազում ծառք յարմատոյ հատան, և եկն կարկուտ ի տեղիս տեղիս և եհար զցորեան և զայգիս։ Եւ դարձեալ ի նոյն ամիս Տրէ, օր քսան և հինգ էր ամսոյն, այլ ծանր և սաստիկ արհաւիրք եղեն յամենայն երկիր զերիս գիշերս ըստ նմանութեան նինուէացւոց, սկսեալ յառաջին պահու գիշերոյն մինչև ի լոյս առաւօտին, ըստ ոչ սովորակի բնութեանց տարւոյն եղև խաւար անճաճանչ ըստ օրինակի նսեմացեալ խաւարին, որ յԵգիպտոս, և յամպոցն բախմանէ ընդ իրեարս որոտալով որպէս լերինք կարծր և անդամանդեայք բախելով զմիմեանս, և հրաձգութիւն կայծականաց ունէր զծիր երկնից, ոչ գոլով տեղի յերկինս որ ոչ ունէր զփայլատակունս հողմախառն, և ով էր բաւական հայել աչօք իւրովք յահաւոր դղրդմունքն, որ լինէին անդադար։ Եւ այնպէս ահաբեկ եղեն մարդիկք ի տեսլենէն այն զերիս գիշերս, և ամենեքեան՝ արք և կանայք, ծերք և տղայք ի տունս Աստուծոյ ընթացեալք լինէին, բազում ահիւ և դառն արտասուօք և մեծաւ հառաչանօք բարեխօս ունելով զՏիրամայրն և զամենայն զսուրբս նորա։ Ապա գթացեալ Ողորմածն Աստուած յարարածս իւր, դադարեցոյց զսպառնալիս կորստեան անդարձիցն ի մեղաց և նսեմացեալ անհաւատիցն։ Եւ յորժամ եղև արհաւիրքս, Հայոց թուականն էր ՈԳ։ Մինչև ցայս վայր խօսեցաք, զոր լուաք և տեսաք աչօք մերովք։ </p>
            <milestone unit="section" n="604"/><p>Յետ այսորիկ իբրև դարձաւ ամօթով սուլտանն Թուրքաց յերկիր իւր, ապրեալ լինէր ամիսս տասն, քանզի բողոք անմեղ սպանելոցն և անդարձ գերեացն եհաս յականջս Տեառն զօրութեանց, և եղև նմա հիւանդանալ, կոչեաց զորդի իւր, զանուանեալն Խլիճ-Ասլան, և յարուցեալ յաթոռոյ իւրմէ երկիր եպագ որդւոյ իւրոյ առաջի մեծամեծաց իւրոց, և եդ զթագն իւր ի գլուխ նորա և ինքն վճարեաց ի կենցաղոյս, թողեալ զամենայն մեծութիւնն որդւոյ իւրում, և էր թուականն Հայոց ՈԴ։ էին և այլ որդիք նորա երկուք, մինն էր առատաձեռն առ ամենեսեան և զուարթ դիմօք քան զեղբայրն իւր, որ եղև սուլտան, զոր կարծիս բերէր, թէ գուցէ ոչ հաւանի կամաց իմոց, երկնչէր ի նմանէ, և էր մարմնովն ամբողջ քան զնա. և ի սադրելոյ ոմանց ի ժամ գինարբութեանն և ի խրախութեանն իւրեանց ի գիշերի խեղդամահ արարեալ սպանաւ յեղբօրէն. իսկ կրսեր եղբայրն առ անգամ մի հնազանդեալ նմա իբրև որդի սիրելի, բայց յերկիւղէ նորա փախստական եղև յամուր աւանսն իւր ի Գանգռն և յԱնկիւռիա և այլ ոչ ևս ետես զնա, զի ոչ միայն զեղբայրն եսպան, այլ և զայլ մեծամեծսն իւր և զամիրայս և զմեծ իշխան հօրն իւրում որ անուանէր Պաղտային, և զխատին իւրոյ հօրն։ Իբրև ետես զայս մեծ ամիրայն Աղուպ-Ասլան, որ էր որդի ամիր Խազէ և տէր սեբաստիոյ և աշխարհին Գամրաց, ոչ հաւանեալ նմա՝ զօրաժողով արարեալ զբազմութիւն հեծելոց, եկն յերկիրն Լիկանդոնին և տարեալ զքրիստոնեայսն սիրով յերկիր իւր. և զամուրն Լառիս՝ և զայն ևս էառ. զայսոսիկ գործեաց վասն եղբօրորդւոյ իւր՝ զոր ունէր թշնամութիւն ընդ նմա։ Իբրև ծանուցաւ Խլիճ-Ասլանայ՝ ժողովեալ զզօրս հօր իւրոյ և այլ բազմութիւն զօրաց հեծելոց և եկն ընդդէմ նորա, և ճակատեցան ընդդէմ իրերաց, բազում ժամանակս և միջնորդ մտեալ մոլար կուռայիցն իւրեանց. ոչ ետուն պատերազմել ընդ միմեանս. ի վերին երեսս խաղաղութիւն արարեալ առժամանակ մի և դարձան յաշխարհն իւրեանց, և այս եղև երկեամ մի, ոչ խաղաղութեամբ դաշնալորեալ և ոչ պատերազմաւ վճարեալ։ Ապա յետ այսորիկ չարժեալ Աղուպ-Ասլանն, եկն գաղտագողի յերկիրն Ջահնայ ի մայրաքաղաքն Ապլասթայ, և որպէս միտք մարդոյ հաստատեալ են ի խնամս չարին ի մանկութենէ, մոռացեալ զգութ հայրենի տիրութեան սուլտանին, զայս լուեալ սուլտանին՝ յօժարութեամբ և խրոխտալով գայ ի խնդիր վրիժուց սննդեան երկրին իւրոյ։ Եւ ԱղուպԱսլանն իմացեալ զգալուստ նորա, առեալ զերկիրն ամենայն, ոգիս իբրև եօթանասուն հազար, տարեալ յերկիր ոչ գերութեամբ, և սուլտանն ոչ ժամանեալ նմա յերկիր իւր, քանզի ընդ մոլար ճանապարհ գնաց տանելով զքրիստոնեայսն, և սուլտանն մտեալ յերկիրն Լիկանդոնին. և նոքա ձանձրացեալք ահաւոր և ի մեծ դժարէ նորա, ելան յօժարութեամբ զհետ սուլտանին՝ երդմամբ ընկալեալ զնոսա ոչ տանելով ի յետս զոր գնացին զհետ նորա։ Եւ Աղուպ-Ասլանն ամրացուցեալ զտարեալս յերկիր իւր` եկն բանակեցաւլ ընդդէմ սուլտանին ճակատ առ ճակատ, և առաջնորդք նոցա ընդ մէջ նոցա ոչ տային պատերազմել։ Ապա յետ աւուրց բազմաց սրտմտեալ սուլտանն մեծաւ զօրութեամբ եկն ի վերայ նորա, և դարձեալ առաջնորդքն անկանէին յոտս սուլտանին աղաչէին ասելով։ «Մի անայր առներ զտուն Մսիրմանացն»։ Եւ խոնարհէալ ի պաղատանս նոցա՝ սէր առնելով գլուխ առ գլուխ և ոչ դարձուցանելով զտարեալ քրիստոնեայսն. այսու պատճառանաւ հաւանեալ սուլտանին, քանզի յարեաւ ոմն Ստեփանէ անուն, եղբայր Թորոսի Սևաստիոսի, որ շարժեալ եղև յանհանճար և ի քսու մարդոց, և այսու ոչ կամաւ Տեառն յաղագս առնլոյ երկրիս քրիստոնէից յայլազգեաց և ոչ օգնելով եղբօր իւրոյ, վասն զի յոլով քրիստոնեայս սրախողխող առնելով և չնչից և ի ստացուածոց մերկ և կողոպուտ առնէին զազգս իւրեանց, ոչ նմանելով ի քրիստոնեայս, խնամ ունելով առ իրեարս որպէս վարժեալք ի գրոց, յաղագս այսորիկ հարկ եղև սուլտանին գալ յերկիրս Կիսոնի, զոր թափեալ էր հօր իւրոյ։ Եւ անօգնական քրիստոնէիցն լուեալ զգալ նորա, փախստական եղեալ՝ ուստի ոչ էին ժողովեալ, և նորա եկեալ դարձեալ նուաճեաց զերկիրս խաղաղութեամբ ի հնազանդութիւն հրամանի իւրոյ, սէր առնելով ընդ թագաւորն Երուսաղէմի և ընդ տէրն Անտիոքու և ընդ Թորոս յաղթողն և ինքն դարձաւ յաթոռ իւր խաղաղութեամբ։ Եղև այս ի թուականութեան Հայոց ՈԶ յՕգոստոս ամսոյ ի մուտն, յորժամ եկն ի Բերդուսն, զոր էր առեալ Ստեփանի բռնութեամբ նենգեալ եղբօր իւրոյ Թորոսի և սիրոյ աղագաւ տուեալ ի սուլտանն առանց կամելոյ եղբօր իւրոյ, և զորս ի ներքս ի բերդին մարդիկ հեծեալ և հետևակ զամենայն ազատս արարեալ վասն Թորոսի հնազանդութեանն և տալոյ զբեոդն։ </p>
            <milestone unit="section" n="605"/><p>Եւ նախ քան զայս, մինչ թուականն ՈԵ էր ի Հոկտեմբերի ամսոյ քսանևվեց, սկսաւ շարժ լինել յամենայն երկիր, և բազում քաղաքք Տաճկաց ի սահմանս Արաբիայ, որ է Հալպ՝ կործանեցան ի հիմանց, և զազգս քրիստոնէից պահեաց Տէր մինչև ցայժմ, և անդադար լինէր շարժն մինչև ի փոխել թուականին, որ ոչ կայր համար կամ թիւ զամիսս չորեքտասան։ </p>
            <milestone unit="section" n="606"/><p>Ապա ի թուականիս Հայոց ՈԶ, ի Հոկտեմբերի ամսոյ երկուսն եղև հողմ սաստիկ անձրևախառն, և բազում վնաս արար յայգիս և ի տարծոց խաղողոյ ի տեղիս տեղիս, ուր և հանդիպեցաւ։ Իսկ զմեծի աւարին և զանառիկ Պհեսնոյ ասացից սուղ ինչ, քանզի ի գալն Ստեփանէի ի յերկիրն Քեսնոյ անօգուտ զօրօք և ոչ կամաւ եղբօրն իւրոյ, ետուն սմա արք ոմանք, զոր ինքեանք Քեարմուտ ասէին, և խրատ տուեալ Սևաստիոսին՝ մի՞ տանել ի գլուխ զառումն բերդին, և զայս ոչ գիտացեալ մեր եթէ ի խնամոցն Աստուծոյ եղև՝ կամ թէ ի նախանձուկ եղբօրն։ Եւ վասն զի դժնեայն այն և ամբարտաւան բռնաւորն, որ էր տէր բերդին, զորոյ և զանունն չվարկայ ընդ գրով արկանել, ելեալ ի Խրատուէ սուլտանին իւրեանց, որ վասն քաղցր կամօք նայելոյ ի քրիստոնեայսն, նա առաւել ի նեղ և ի պատուհաս արկանէր նախ զպատուական քահանայս և սարկաւագունս և զպիտանի տանուտեարս և զայլ հասարակաց քրիստոնեայս միապէս չարչարէր և ծանրացուցանէր զհարկ սակից բնակչաց անուանին Պհեսնոյ՝ արդ մի ոք մեղադրեսցէ նոցա, քանզի յաղագս չար բռնաւորին զանձինս ի մահ եդեալ կոչեցին զՍտեփանէ՝ թերևս կարասցեն դաւ գործել չարայուշ բռնաւորին, և ոչ կարացեալ զբարի խորհելն ի գլուխ տանել, զի մի ոմն նենգեալ ի քրիստոնէից ստեաց երդման ուխտին, զոր ունէին առ իրեարս, երթեալ զգուշացոյց զանիրաւն զայն մի ելանել երթալով ի բաղանիսն ուր մահն պատրաստէր. իսկ նորա հաւատացեալ խրատուն իւր. որ անբարեսէր կեանս ընձեռեաց նմա, ոչ ել արտաքս, և մռմռեալ իբրև զարբեալ արեամբ անմեղացն, որ մերձ հանդիպեցան, հրամայեաց կապել ոտիւք և ձեռօք և ի բարձր քարէն ի վայր տայր ձգել։ Զայս չար գործոյ իւրոյ զաջողումն տեսեալ քրիստոնեայքն, յիշելով զմեծ արհաւիրս Ուռհա քաղաքին, դիմեալ առ եկեալ օգնականն, որ էր ընդդէմ բերդին զօրօք, միտ եդեալ տեսանէր զկատարածն, զոր ոչ եկն ի վերայ։ Ապա առեալ զօրավարն զամենեսեան զարս և զկանայս, զձերս և զտղայս, թողլով իւրեանց յօժարութեամբ զինչս և զստացուածս և զհայրենի ժառանգութիւնս, զոր ի հին և ի նոր ժամանակաց ծնեալ և սնեալ էին և պահեալ էին ի բարեպաշտ իշխանաց իբրև զորդիս սիրելիս, տարեալ զհովասնունդ և զփափկասէր արս յանախորժ և անհանգիստ երկրի բնակեցուցանէր. մինչև զմտաւ ածեալ սուլտանին զաւերումն աստուածապահ բերդին Պհեսնոյ և զտառապանս քրիստոնէիցն, ըստ իմաստութեան իւրոյ հնարիւք փոխեաց զաւերիչ աւանին. և ապա սկսան մի ըստ միոջէ գալ բնակիչք տեղւոյն ի քաղցրութենէ սուլտանին, և լցաւ քաղաքն ամենայն թափուր և ունայն ի գոյից իւրոց։ </p>
            <p>Եւ զի՞նչ ևս ասացից յաղագս քաղաքին Կիսոնի, որ թարգմանի վայելուչ, քանզի տէր քաղաքիս կարգեալ յարքայէն տեսուչ և կողմնապահ ոչ կարաց ելանել և հալածել զեկեալսն ի վերայ յինքեանց, զայսոսիկ խորհելով ինքն և իւրքն ամենայն չարին խորհրդով, հանեալ ի քաղաքէն զպատուական քահանայսն և զփառաւոր և զպիտանի տանուտէրսն և զամենայն մարդիկն առհասարակ, մինչև ոչ մի այր մնացեալ ի ներքս, բայց միայն զկանայս և զտղայս թողլով ի քաղաքին, և այս միայն բարի գտեալ առ իշխանն՝ սրբութեամբ և առանց կարծեաց ետ պահել զընտանիսն ելելոցն ի քաղաքէն, և զորս հանին յարտաքոյ՝ եղև բնակութիւն փոխանակ բարձրայարկ ապարանից և տանց իւրեանց գեօղք և վանորայք. և որք ոչ էին կարողք հեռանալ, ի հովանի ծառոց և ի պատից նստեալ դեգերէին, անբան և անգործ՝ ակն ունելով սրոյ և գերութեան և յայսմ երկիւղէ մոռանային զպանդխտութիւն և զանհանգիստ կեանս իւրեանց։ Եւ եղև երկարումն այս մեծի տառապանացս սկսեալ ի Մարերի ամսոյ մինչև ի Յուլիս ամիս, և ի գալ մեծի սուլտանին մինչև ի Բերդուսն, ապա խաղաղացաւ երկիր բնակելով մարդկան ի տունս իւրեանց, և հրամանաւ մեծին Թորոսի տուեալ եղև Բերդուսն ի սուլտանն սիրոյ աղագաւ, առանց կամաց Ստեփանէի, զոր էր առեալ բռնութեամբ ի Թուրքէն՝ որ էր այր ժանգ և ատեցող քրիստոնէից, որ և սպանաւ ի Ստեփանէ։ </p>
            <p>Յետ այսր ամենայնի գնաց սուլտանն յաթոռ իւր խորհելով ընդ մեծամեծս դրան իւրոյ յաղագս հաստատելոյ զսէրն, զոր արար ընդ Փռանգաց և ընդ Հայերն։ Եւ նոքա հաւանեալ սուլտանին՝ դարձեալ առաքեաց զհաւատարիմս իւր յԵրուսաղէմայ յԱնտիոք և առ Թորոս, անխաբան ունել զդաշինս սիրոյ, զոր կամեցան երկոքեան կողմունքն. և այս ոչ եթէ ի բնութենէ սրտի իւրոյ սուլտանին եղև, քանզի զի՞նչ Հաղորդութիւն է Քրիստոսի և Բելիարայ, այլ այս էր պատճառ, որդին Զանգէ, որ էր տէր Հալպայ և փեսայ սուլտանին, Խլիճ-Ասլանի քոյր, յետ մահուան Մասուտ սուլտանին արհամարհեալ զորդի իւր, զոր եդ յաթոռ թագաւորութեան իւրոյ և բռնացաւ ի վերայ երկրին քրիստոնէից և էանց զսահման պատուիրանի Մասուտ սուլտանին, և էառ զոր կարաց զանառիկն Անթափ և զՓարզման և զգեղս ամենայն։ Եւ սուլտանն Խլիճ-Ասլան բազում անգամ գրեաց առ փեսայն՝ «Մի առներ անիրաւութիւն, դարձո, ասէ, զերկիրն իմ՝՝ զոր հայրն իմ սահման եդ ընդ իս և ընդ քեզ»։ Ել նորա ոչ կամեցեալ լսել և գոռայր խրոխտալով ընդ ազգն արիական առաւել քան ընդ արքային Պարսից, և մինչդեռ յայս մեծի տարակուսի էին թագաւորն Երուսաղէմի և տէրն Անտիոքու Ըռնաղտըն, այլ Այն, Որոյ կարողութիւն զօրութեան բարձր է քան զերկինս և ոչ իսպառ անտես առնելով թողու զգաւազան մեղաւորաց ի վիճակս արդարոց ըստ անյուսութեան մերոյ, ապա յանկարծակի յամենամաքուր արդար իրաւանցն Աստուծոյ ել հրաման պատուհասի և եհար զնա սաստիկ և դառն ցաւօք, ուստի և յամենայն ազգաց իմաստայեղց բժիշկ ժողովեալ ոչ կարացին հնարս գտանել պատուհասի նորա, այլ օր քան զօր առաւել սաստկանայր բարկութիւնն Աստուծոյ ի վերայ նորա, զի էր դաշամբք և մեծապէս երդմամբ ուխտեալ սրտի մտօք ընդ ճօսլին կոմսին, թէ որպէս գործեաց առ նա անողորմ և անմարդի բարօք զոր ոչ լուաւ ի մարդկանէ յազգս և ի դարս ժամանակաց, եթէ ոք կալեալ զսիրելի յայլոց դաւելոյ և ոչ առ ինքեանց պատերազմաւ, իննամեայ ժամանակաւ կապեալ ի շղթայս, և յետոյ խաւարեցոյց զաչս այնպիսւոյ առն մեծի և յաղթողի բազում պատերազմաց, որ էր տէր աշխարհաց, օրհնութիւն և գոհութիւն, բարեբանութիւն ամենասուրբ դատաստանացն Աստուծոյ յամենայն բերանոյ։ </p>
            <milestone unit="section" n="602b"/><p>Դառնամք յետ, զոր մոռացաք։ Ի թուականութեանն Հայոց ՈԲ թագաւոր նստէր յԵրուսաղէմ ամաց ութևտասանց, որդի Կոնթանճօ թագաւորին Փռանգաց, զոր ի ձեռն առեալ զնա մեծին Աստուծոյ, ետ նմա յաղթութիւն մեծ՝ տիրել անառիկ, անմատոյց անքրիստոս աւանին Ասկաղոնի, զոր բազում աշխատութեանց համբերեալ արիական ազգն Փըռանգաց հանդերձ բարի և սուրբ թագաւորաւն զտարի մի՝ և յոլովք ի նոցանէ արժանի եղեն մարտիրոսական պսակին և ի փրերացն ոչ սակաւ։ Ապա յետ այսց տառապանաց բարեխօս և յոյս քրիստոնէից տիրամայրն աղաչելով զՏէրն մեր Յիսուս Քրիստոս՝ զի տարեալ լիցի յաղթութիւնն ի գլուխ յաղագս համբերելոյ նեղութեանն, և տուեալ եղև քաղաքն ի ձեռն թագաւորին և փրերացն յաւուր Փոխման տօնի սրբսյ Աստուածածնին նորին բարեխօսութեամբն։ </p>
            <p>Յետ այսորիկ նենգութիւն գտեալ յանաստուած ազգացն Սկիւթացւոց, մինչև հարկեալ մարդասէր թագաւորն անհամարս ի նոցանէ սրոյ ճարակս արարեալ զլցեալսն արեամբ քրիստոնէիցն և զայլսն հանեալ արտաքոյ քաղաքին բնակեցուցանէր, և փոխանակ անքրիստոս ձայնիցն՝ ձայն կենսաբեր Աւետարանին լսելի լինէր յամենայն տեղիս. կանգնեցին զխաչն փրկչական յամենայն բարձր ապարանս ժանդացեալ, նսեմ ացեալ, եղեռնաթիւ ազգացն յամօթ և ի կորանս իւրեանց, իսկ մեզ հաւատացելոցս ի պարծանս և ի յուրախութիւն։ Ապա յետ այսր մեձի և սքանչելի յաղթութեան սակաւ մի դադարեալ հանգստեամբ, սկիզբն և հնար առնէին քաղաքին Դամասկոսի. քանզի ի փոխել թուականին ՈԳ եկն որդին Զանգէ, որ էր տէր Հալպայ, և որպէս խաբէութեամբ տիրել կամեցաւ Դմշկայ՝ թէպէտ և քաղաքացիքն ոչ կամեցան յաղագս եղկելի որդւոց իւրեանց, զոր պատանդ եդեալ էին յԵրուսաղէմ յաղագս հաւանելոյ կամաց թագաւորին, և նա խաբէութեամբ մտեալ ի քաղաքն տիրեաց Գմշկայ։ </p>
            <milestone unit="section" n="604"/><p>Եւ ի վերանալ թուականութեան ՈԴ տուեալ գանձս բազումս թագաւորի Երուսաղէմի և տէրն Անտիոքայ, հաւանեալ չար կամաց նորա՝ սէր արարին, թոյլ տուեալ նմա գալով յերկիրս քրիստոնէից, զոր յառաջն Փռանգ ունէին, և նորա եկեալ բազմութեամբ զօրօք յանուանին ի մեծն յԱնթափ, ոչ յամելով ի վերայ նորա, և բրելով փլուցին զպարիսպն և մտեալ ի ներքս սրով սպանին զյոլովս յայլազգեացն և զբազումս ի քրիստոնէիցն, զորս գերեցին, զորս սպանին։ Յետ այսորիկ յղեալ պատգամս ի կողմնապահ երկրին Ռապնայ և Կիսոնի խնդրել սիրով ի նոցանէ զերկիրն, զոր նոցա ոչ հաւանեալ յաղագս երկիւղի սուլտանին, յետ այսորիկ համբաւ հասանէր առ նա, եթէ թագաւորն Երուսաղէմայ և տէրն Անտիոքայ զուխտ դաշանցն, զոր եդին ընդ քեզ սիրոյ աղագաւ, թողին և ասպատակելով աւերեցին զերկիրն, և նա փութանակի գնաց ի Հալպ և ի Դամասկոս. և այս երկար խռովութիւնս վասն այնորիկ երկարաձգէր, զի դէմ յանդիման ոչ զօրէր պատերազմել ընդ Փռանգն, և Փռանգն ասպատակելով ոչ կարէր տիրել քաղաքին Դմշկայ։ </p>
            <milestone unit="section" n="608"/><p>Ապա խորհուրդ առեալ թագաւորն Երուսաղէմայ փեսայանալ թագաւորին Յունաց, որում անուն էր Մանիլ։ Եւ նորա յօժարութեամբ կամեցաւ և զդուստր հօր եղբօր իւրոյ առաքէ ի ձեռն հաւատարմաց իւրոց հեծելագունդ զօրօք բազում ոսկւով և արծաթով ի քաղաքն Երուսաղէմ. և այլ ևս խոստանայ նմա իսկ թագաւորն Հոռոմոց գալ անձամբ օգնական լինել քաղաքին Երուսաղէմի և ամենայն քրիստոնէից, և ոչ յամեաց, այլ վաղվաղակի ի սոյն ամի, մինչ թուականն Հայոց ՈԸ էր, եկն թագաւորն Յունաց յաշխարհն Թորոսի, զոր բռնութեամբ առեալ էր ի կողմնապահէն Յունաց ի Մսիս, ունելով ընդ իւր բիւրս զօրաց յիսուն։ Եւ Թորոսի նախ իմացեալ զգալուստ արքային, փախստեամբ գայ ընդ երկիրն իւր ունելով զկին իւր և զմեծութիւն գանձուց իւր և զիշխանս իւր և զկին և զստացուածս և զորդի, և եկեալ մտանէ ի քարն, զոր Տաճիկ կոչեն, որում ի հին ժամանակաց ոչ ոք յիշէր զտեղին մարդաբնակ կամ ամուր ապաստանի, մոռացեալ զխրատ իմաստակին, որ ասէ. «Ընդ վեհս քան զքեզ մի հակառակիր». և ինքն հեծելագունդ զօրօք իւրովք ոչ դադարէր ի տեղի ուրեք, այլ ի վայրս դժնեայս և մացառուտս շրջէր» ակն ունելով ողորմութեան Վերնոյն, և զթագաւորն Երուսաղէմի. թերևս միջնորդելով առ թագաւորն Յունաց վասն նորա և վասն տեառն Անտիոքու, որ տեղապահ էր կարգեալ։ Առաւել ևս յայսմ մեծ պատճառէ երկնչէին և պատկառէին ի Յունաց, վասն զի նախ քան զայս երթեալ բրինձն ի սադրելոյ Թորոսէ զհետ երթալով զօրօք ի գղզին Կիպրոսի նաւօք, և գնացեալ գտին անհոգս և անպատրաստս և իբրև այլազգեաց տիրելով այնպէս աւերեցին զքաղաքս, և զգեղս թափուր և ունայն առնելով ի տանց և ի ստացուածոց, խրատելով զյոլովս յեկեղեցականացն Յունաց, զունչս և զականջս կտրելով, որ իբրև լուաւ թագաւորն և մեծամեծք իւր, մեծապէս տրտմեալ յաղագս այսր գործելոց, առժամայն ոչինչ կարացեալ առնել։ Եւ ի գալ թագաւորին ի Մսիս և յերկիրն ամենայն, մուտ էր նոյեմբեր ամսոյ, ոչինչ վնասել ումեք ի բնակչաց երկրին, մնայր և թագաւորին Երուսաղէմի գալոյ և ի միասին խորհելոյ զարժանն յաղագս յաղթելոյ անքրիստոս ազգացն և ազատելոյ զեկեղեցի, զոր չունէր բնաւ ի միտս իւր փրկել զզերեաւս։ </p>
            <p>Յետ այսորիկ եկն թագաւորն Երուսաղէմ ի և զօրականքն Քրիստոսի փրերքն, և տէրն Անտիոքայ յառաջագոյն էր եկեալ առ նա անմեղութեան աղագաւ վասն Կիպրոսի արշաւելոյն. ապա ժողովեալ ըստ նախասացելոյս դասք քրիստոնէից առ թագաւորն Յունաց, բազում թախանձեալ զնա մեծաւ աղաչանօք յաղագս Թորոսի քաղցրանալ նմա. և ըստ ատելութեան, զոր ունէին առ Հայք, յանմեղս ի վերին երեսս յանձն էառ միջնորդ և երաշխաւոր առնլով զթագաւորն Երուսաղէմի և զփրերքն։ Եւ իբրև եկն Թորոս առ թագաւորն Յունաց դատարկ ի սեղանոյ զառաջինն, և ըստ նախախնամութեանն Աստուծոյ հեշտ և բաղձալի թուեցաւ տես նորա թագաւորին Յունաց, և յոլով մեղադրանս մատուցանէր չարախօսացն վասն նորա, և սակաւ աւուրս կացեալ առ նա, կամեցաւ գնալ ի տուն իւր, և թագաւորին հրաման տուեալ գնալ և փութանակի դառնալ ի բանակն։ Եւ նորա ըստ իմաստութեանն իւրոյ գիտացեալ զպէտս զօրաց առեալ ընդ իւր ի դարձն բազում ոչխարս, արջառս և գոմէշս և ձիս տաճիկս, և եկն դարձեալ առ թագաւորն առաջի անցուցանելով զբերեալ ընծայսն ի դիպող ժամանակս։ Եւ նորա մեծապէս զարմացեալ ընդ բազմութիւն սեղանոյն, և գովէր զիմաստութիւն կորովի բանիցն առաջի մեծամեծացն Հոռոմոց և ատելեացն Թորոսի։ Տուեալ նմա գանձս ոսկւոյ և արծաթոյ և զգեստս որպէս վայել է թագաւորի, թողութիւն արարեալ ի սրտէ ամենայն անհնազանդութեանն և հակառակելոյ թագաւորաց, խոստանայր և նա բազում համարձակութեամբ հլու և հպատակ կալ հրամանաց թագաւորին, որպէս և արար իսկ։ </p>
            <p>Յետ այսորիկ խորհուրդ բարի ի մէջ առեալ թագաւորքն և անյաղթելի զօրք Փրերացն, տէրն Անտիոքու և Թորոս, միահամուռն ամենայն ազգ քրիստոնէիցն հաւատովք և ջերմեռանդն սրտիւ միաբանեալ կամ մեռանիլ և կամ փրկել զանզերծանելի գերեալսն ի բազում ժամանակաց յարիւնաշէն քաղաքէն Հալպայ և Դմշկայ։ Եւ չուեալ ամենայն բազմութեամբն եկն յԱնտիոք, և մտեալ ի քաղաքն իբրև ի տուն իւր, զոր ոչ ունէր կարծիս թէ այսպէս փութանակի հաւանին Եունաց թագաւորին։ Խնդրեալ և թագաւորն ի քաղաքացեացն գրաւական զորդիս մեծամեծացն, և նոքա զամենայն ինչ և խնդրեաց յօժարութեամբ տուեալ հն ազանդեցան, թերևս ոչ փոխեսցի ի ծառայութենէն զոր գերեզմանին Փրկագործողի և թագաւորին Երուսաղէմի խոստացեալ էին յաղագս փեսայանալոյ նմա։ Եւ ելեալ անհուն բազմութեամբ զօրացն մռմռեալք ի սիրտս իւրեանց իբրև զառիւծունս մի զմիմեամբք ելանելով և որպէս զարծուիս սլացեալք ի յերամս կաքաւաց, այնպէս քաջասիրտք փութանային ասպատակաւ արշաւել յաշխարհն Սկիւթացւոց. և եկեալ մինչև ի տեղին որ կոչի Պալանէ, մերձ ի սահմանս Հալպայ՝ աւուր միոյ ճանապարհ, և էր ամենայն ազգն քրիստոնէից ի մեծ խնդութիւն մերձաւորք և հեռաւորք, որք լսեալ էին զմիաբանութիւն հաւատացելոցն յաղագս այլազգեացն կործանման, ազատելոյ ի չար և ի ծանր ծառայութենէ զեկեղեցի Քրիստոսի զոր գնեաց սուրբ և պատուական արեամբն իւրով։ Եւ լուեալ անօրինացն զհամբաւս զայս և զգալն մերձ ի սահմանս Տաճկաստանի, առհասարակ ամենեքեան ահաբեկ եղեալ և ի կոր կործանեալ յերկիւղէ թագաւորացն, յղեաց Նօրօտինն որ էր տէր Հալպայ և Դմշկայ՝ դեսպանս առ թագաւորն, և խոստացաւ տալ ծառայս ի գերելոց քրիստոնէից զոր անողորմ չարչարէին՝ տասն հազար, ընդ որ և յառաջ քան զայս զգեցուցեալ և լուացեալ յաղտոյ չարչարանացն զծառայսն ընդդէմ յղարկեալ թագաւորացն կամէր՝ աղաչել նուաճել ընդ ձեռամբ նոցա իբրև զմի ի ծառայից։ Եւ նոցա ոչ առեալ յանձն, ասէին պատասխանի պատգամաւորին կամ ելանել յաշխարհէն և գնալ կամաւ իւրեանց, և թէ յանդգնին՝ սրոյ ճարակ առնել զամենեսեան մինչև ի ստնդիայս։ Այսպիսի խրոխտալով և ուրախութեամբ էին զօրք հաւատացելոցն իբրև յաւուրս հարսանեաց։ Եւ մինչդեռ յայս մեծի խորհրդի էին, յանկարծակի յազդմանէ չարին հրովարտակ եհաս ի թագաւորական քաղաքէն շփոթ լինել աթոռոյն, և կամ յայլ կախարդաբար դիպուածոց, զոր ստուգիւ ոչ կարացաք ի վերայ հասանել պատճառին որպէս և եղև գործ սատանայի, բայց ստուգիւ այս էր պատճառն որ լուր զբրինձն հաւանեցոյց և զԹորոսի խլած երկիրն դարձոյց, և զայն բաւական համարեցաւ իւր յաղթութիւն։ Քանզի յառաշ ժամանակաց գիտեմք և ի ժամանակագիր պատմագրաց, որ Յունաց թագաւորքն ոչինչ փրկութիւն են գործեալ քրիստոնէից, այլ մանաւանդ խլումն և առումն քաղաքաց և գաւառաց, և նոցա շնորհիւն ելան Հայք յերկրէն իւրեանց, և այլազգիքն զօրացան և եկեալ տիրեցին ամենայնի, առին առաջին զԱրծն քաղաք, զՄելտենի և զՍևաստ և զԱնի զթագաւորաբնակ քաղաքն, և մինչև ի սինօռ Կոստանդնուպօլիս քաղաքի, զամենայն անօրէն ազգն Թուրքաց բռնացեալ ունէին, և ազգն արիական որք են Փռանգքն, երրորդ անգամ ելին ի փրկութիւն քրիստոնէիցն, և դաւաճանութեամբ և նենգութեամբ թագաւորին Յունաց կործանեալ և յաղթեալ եղեն ի Թուրքաց, զոր մեք տեսաք աչօք մերովք, զի թէ վասն քրիստոնէից էր եկեալ, եօթնամսեան ժամանակաւ ոչ էր ի Մսիս յամեալ. նոյնպէս և հայրն իւր արար, լուր զպարոն Լևոն տարաւ և զայլ Հայերն։ Եւ այս բաւական էր որ միտս ունին՝ առնելիք թագաւորացն Հոռոմոց, և այնչափ ատելութիւն զոր ունին առ ազգս Հայոց՝ այս էր զոր ասացաք։ Ապա ի խորհուրդ մտեալ թուլամորթ և կանացի ազգն Հոռոմոց ասելով ընդ թագաւորն իւրեանց, «Մի՞ լսեր Փռանգաց և Հայոց, փութացիր երթալ յաթոռն քո, և դարձեալ եկեսցես յորժամ կամեսցիս»։ </p>
            <p>Զայս լուեալ ուղղափառացն, փոխանակ ուրախութեանն զոր կարծէին ի սուգ անմխիթար մտեալ յաղագս գնալոյ նոցա, զոր բազում անգամ աղաչեալ զթագաւորն ոչ կարացին դարձուցանել յերթալոյն, աղաչէին և զայս ևս երիս աւուրս միայն լինել ի վերայ Հալպայ։ Իսկ նա ոչ կամեցեալ լսել բարի խնդրոցն, և յղեալ դեսպանս առ տէրն Հալպայ որոյ յահէն լուեալ այրէին ի տապ բոցոյ յերկիւղէ նոցա, դաշինս սիրոյ խաղաղութեան առնել։ Զոր լուեալ ի բազում խնդութենէն յապուշ կրթեցան, և ոչ կարէին զնմանն պատասխանի առնել, կարծէին լրտեսի աղագաւ եկեալ, ապա ստուգեալ յեկելոցն, խոստանային առնել զհրամանս թագաւորին, ըստ ստածին երդմանց իւրեանց յղեալ ծառայս յիսուն ի պատուական Փռանգացն զոր խնդրեաց անբարի թագաւորն վասն մարդահաճութեան, թողեալ զանհամարսն զոր տալոց էր Քրիստոս ի ձեռս նոցա, զոր ինքեանք թերի պաշտեն, և զմեզ զրպարտելով դատէն ըստ նախանձուտ և չար կամաց իւրեանց։ Ոչ Մսիլմանի նենգեալ մահուամբ, դարձան անհամար բազմութեամբն ւիոխանակ զօրեղ առիւծոյ իբրև զաղուէս տկար, և որպէս զփախստական գային հասանկին յերկիրն Խլիճ-Ասլան սուլտանին, որ թէպէտ և ոչ ըստ Քրիստոսի վրէժխնդիր եղեալ սոցա, սակայն ըստ անիծից և հայհոյութեան Հոռոմոց զոր բարձին յուղղափառաց դասուց՝ ոչ օգնել եկեղեցւոյ և գերելոցն, ելեալ զկնի նոցա իբրև զփախստկից վատ և աներեակ ազգն Թուրքիմանաց, և կոտորեցին ի Հոռոմոց արս երկոտասան հազար, սպանեալ և զաներ թագաւորին, առեալ ձիս և ջորիս քսան հազար, վասն որոյ յոլով խռովութիւն եղև ընդ թագաւորն Յունաց և ընդ սուլտանն ԽլիճԱսլան։ Արդ այսպկս թուի տկար և անզօր մտաց իմոց, ոչ այլ ինչ կարծեալ զեկեալ հասեալ փրկութիւնս դարձուցանել, և եթէ ոչ ատելութիւն որ առ մեզ, և մարգարէութիւն սրբոյ առն Աստուծոյ մեծին ներսէսի մերոյ լուսաւորչին, որոյ հոգւոյ ակամբ գրեաց ի մաքուր պատմագրութեանն իւրում յազդեցութենէ Վերնոյն յաղագս թագաւորացն Յունաց, սակաւակեաց լինելոյ՝ ոչ զպատերազմաց հոգալոյ, այլ զհարկաց և զհաւատոց քննութեանց։ </p>
            <p>Արդ այսոցիկ այսպէս եղելոց գնաց սա յանվայելն իւր. մնացեալ Պան սևաստիոսն Թորոս յերկիր հայրենի իւր՝ հրամանաւ և սիրով խաղաղութեամբ յանհոգս։ Իսկ տէրն Հալպայ, որ եղև լոյս ազգին իւր զերծեալ յերկիւղալիր խռովութեանցն ազդեցութեամբ չարին յեղբօրէ և ի հաւատակցէ իւրմէ յազգէն Յունաց, յղեաց առ թագաւորն Երուսաղէմի և խնդրեաց ի նմանէ դաշինս սիրոյ պայմանի ամսոյ չորից։ Տուեալ նմա գանձս բազումս և պատրեալ զնա որպէս զարծաթասէր և պարապեալ յամենայն կողմանց, եկն ի Խառան, զոր յառաջն տուեալ էր եղբօր իւրում Միրանայ։ Եւ յետոյ չարախօս եղեն զնմանէ՝ թէ ի հիւանդութեան քում կորուսանելոց էր զքեզ։ Եւ նորա հաւատացեալ դաւողացն գնաց բազմութեամբ ի Խառան, կացեալ ամիսս երկուս, էառ զնա բռնութեամբ և զայլ սահմանս դրացելոց իւրոց զՌակա, և զՈւոհա և ընդ բռամբ էած զամենեսեան, որ յառաջագոյն ընդվզեալ էին ի նմանէ, եկն յերկիրս Ռապնայ որ այժմ սուլտանին էր, և էառ բռնութեամբ, գնաց և ի Մարաշ և զայն ևս առձեռնեաց։ Եւ գիտացեալ ամարայն որ էր տէր Քեսնոյ՝ զյաղթութիւն բռնաւորին, երկուցեալ վասն առնլոյ քաղաքին իւրոյ, դարձոյց զերեսս ի սուլտանէն, և նուաճեալ նմա ի ծառայութիւն և գնաց առ նա մինչդեռ յՌապանն էր, դարձեալ միաբան եկին ի Մարաշայ ի վերայ Պհեսնոյ. և նոքա ահաբեկեալ ոչ ունելով օգնական, էառ և զայն խարխարելով պարսպին։ Այս եղև պատճառ աւերման գաւառացս այսոցիկ, որ սէր արար ընդ թագաւորին Երուսաղէմի, պատրեալ զնա իբրև զտղայ։ Եւ մինչդեռ ի Պհեսնի էր, ձայն գուժի եհաս առ նա ի Դմշկայ, գրելովք թէ ի վճարել սիրոյ պոմանին եհաս Փռանգ ի զօրացն Փրերաց՝ աւերել զերկիրս։ Եւ նորա գնացեալ ի Հալպ և ի Դմիշկ, զօրաժողով արարեալ բազմութեամբ յոյժ, կամէին պատերազմել ընդ թագաւորին Երուսաղէմի։ </p>
            <milestone unit="section" n="609"/><p>Ապա ի վերանալ թուականութեանս Հայոց ՈԹ ամին ժողովեցան ամենայն ազգն Թուրքաց առ որդին Զանգէ ի Դմիշկ, և ազգն Փռանգաց առ թագաւորն Երուսաղէմի, դիաել միմեանց պատերազմաւ։ Եւ այսպէս կացեալ մինչև ի մուտն ձմերայնոյ առանց պատերազմի, ապա սէր արարեալ երկու տարւոյ, ցրուեցան և գնացին յիւրաքանչիւր տեղիս։ նոյնպէս և Խլիճ-Ասլան և Աղուպ-Ասլան արարին սէր ընդ միմեանս, տալով ի ձեռս նորա զԱպլասթա քաղաք և զգաւառս նորա, զոր իւր էր և հօր նորա յառաջագոյն, զի զայն ուզէր ի շմորելն իւրեանց։ Իսկ ի նոյն թուականիս գերեցին զորդիս կոմսին և տարան ի Հալպ։ </p>
            <p>Ի սոյն թուականիս յամսեանն Հոկտեմբերի, ամիրայ ոմն անուն ամիր Միրան որդի ամիր Աբրեհիմին, որդւոյ Սուքմանին, որ էր տէր բազում քաղաքաց և գաւառաց Խլաթայ, Արճիշոյ, Մշոյ, Տօղատափայ և Մանծկերտու, առաքեաց զաներ իւր, որում անուն էր Ատրատին, բազում զօրօք յերկիրն Վրաց։ Իսկ զօրք Վրաց թագաւորին Գորգէ՝ և նոքա իւրեանց կամէին գալ ասպատակ առնել զերկիրն Թուրքաց, և ընդդէմ դիպեցան իրերաց ի գաւառն որ կոչի Օխթիս։ Եւ եղև սաստիկ պատերազմ ի մէջ նոցա, և յաղթեցին Վրացիքն և արարին զնոսա փախստական, և կոտորեցին զբազումս և ձեռբակալ արարին արս երեք հարիւր ի Թուրքէն զգլխաւորս։ Իսկ նոքա հարին զհեծելաւագն Վրաց նետիւ ի ձեռսն, և իջեալ ի ձիոյն նստէր, և դեղ դնէին խոցոյն։ Եւ ի հետ էին մնացեալ ի զօրացն Թուրքին որդիք Մրուանայ որք էին ի Վրաց տանէն եկեալ առ թուրքն զկնի Վասակայ Վրացւոց ուրացելոյ, որք էին առաջնորդեալ թուրք զօրաց։ Սոքա եկեալ յանկարծ գտին զնա իջեալ, կալան և տարան առ ամիրայն որ Շահի-Արմէնն կոչեն, զնա միայն կալան, որ անունն կայի ասէին, կալեալ զգլխաւորին Վրացեաց։ </p>
            <milestone unit="section" n="610"/><p>Ի թուականութեանն Հայոց ՈԺ թագաւորն Վրաց Գորգի որդի Դեմետրի որդւոյ Դաւթի, եկն ի վերայ թագաւորաբնակ մեծի քաղաքին Անւոյ յաւուրս ամարայնոյ, յաւուր երկուշաբաթի, և մի օթ արարեալ ի վերայ քաղաքին, ի վաղիւն առեալ զքաղաքն բռնութեամբ, և սպան մարդ հազար ընդ քրիստոնեայ և ընդ այլազգի։ Եւ եդեալ պահապանս քաղաքին արս ընտիրս երկու հազար, և ինքն դարձաւ մեծաւ յաղթութեամբ և գնաց ի թագաւորութիւնն իւր։ Իսկ Տէր Խլաթայ որ ՇահիԱրմէնն կոչեն, ժողով արարեալ արս ութսուն հազար, եկն պաշարեաց զքաղաքն Անի. զայն լուեալ թագաւորն Վրաց, եկն ի վերայ նոցա և կոտորեաց զնոսա, և արար զնոսա փախստական և սպանաւ ի նոցանէ յայնմ աւուր արս եօթն հազար, և առին ծառայս երկու հազար և հինգ հարիւր, գլխաւորս՝ որք էին հարիւր յիսուն ի նոցանէ, ամիրայք մեծամեծք, և ձիս և ջորիս և ուղտս անհամարս, և վրան և ջօշան, և այլ սլեհ որ ոչ գոյ թիւ, և ոչխար բազում, և լցաւ քաղաքն Անի ամենայն հարստութեամբ, զոր յառման Վրացւոյն էին կորուսեալ կրկնապատիկ շահեցան, մինչև զընտիր ջօշանն երկու դանկ ծախէին։ Եւ զկնի բազում աւուրց գնային մարդիկք քաղաքին Անւոյ ի տեղի պատերազմին և գտանէին զբահս բազումս ի մէջ խոտին և բերէին։ Եւ թագաւորն զայս բարութիւնս արար քաղաքին Անւոյ, զի յորժամ էառ զնա՝ երետ քառասուն հազար դահեկան և գնեաց ի հեծելէն զգերեալ ծառայսն Անւոյ՝ քրիստոնեայ և զայլազգի։ Այս եղև ի պահն սուրբ Գրիդորի, որ ի միջինքն ամառան աղուհացիցն՝ յորժամ առաւ Անի, և յամսեանն օգոստոսի կոտորեցին զամիր Միրայն որ էր Շահի-Արմէն։ Եւ զկնի երից աւուրց եղև խաւարումն լուսնի, որ և յարիւն դարձաւ մինչև ի հասարակ գիշերին, սկսեալ յերեկորէն որ օր չորեքտասան էր լուսնին։ </p>
            <p>Յայսմ ամի տէրն Անտիոքու, որ և բրինձ կոչի և անուն նորա Սիրնաղտ, եկն յաւուրս աշնանային և յանհոգս եղեալ իջանէր յերկիրն Տլքոյ. և ի բերդն կաթողիկոսի որ կոչի Ծով, և ասպատակս սփռէր ի շրջակայ երկիրն, աւար առնելով և գերելով զԹուրքիմանսն զորս գտանէր ի սահմանսն ունելով ընդ իւր մարդս հազար րն դ ձիաւոր, ընդ ծլուկ, ընդ խարուանդայ, ընդ հետևակ։ Իսկ Մճմտին որ էր երկրորդ Նօրօտին յառաջագոյն ժողովեալ էր արս տասն հազար, քմին դրեալ յառաջսն, և պատրաստութեամբ եկեալ ի վերայ նոցա՝ և գերեցին և սպանին զամենեսեան, և կալան զբրինձն տէրն Անտիոքու, և ձիաւորս երեսուն, և սպանաւ յայնմ աւուր արս չորեքհարիւր։ Եւ ինքն դարձաւ մեծաւ ուրախութեամբ և խնդութեամբ մտաւ ի Հալպ, տանելով ընդ իւր զկալանաւորսն, և զբրինձն էած ի Հալպ բազում նախատանօք և հայհոյութեամբ, և առաքեաց աւետաւորս առ Նօրօտին, զի էր նա ի Դմիշկ յաւուրսն յայնոսիկ ժողովեալ բազում հեծելօք ընդ թագաւորին Երուսաղէմի. որ իբրև լուաւ դարձաւ աւարեաց և գերի էառ զամենայն գաւառսն մինչև ի Տռապօլիս, և եբեր ի Հալպ։ Եւ դարձեալ գնաց ի վերայ Հերմին և ոչ կարաց կալ հաստատուն ի բազմութենէ անձրևին, նաև յերկիւղէ թագաւորին Երուսաղէմի, զի յաւուրսն յայնոսիկ եկեալ էր յԱնտիոք ինքն և Թորոս որդին Ռուբենայ և այլ զօրք Հոռոմին։ Եւ իբրև գնաց թագաւորն յԵրուսաղէմ և ամենեքեան յիւրաքանչիւր տեղիս, գնաց Նօրօտինն էառ զանառիկ բերդն Արծխան և երդմամբ քակեաց և աւերեաց, էառ գերի և զայլ մնացեալ քրիստոնեայսն և եբեր ի Հալպ։ </p>
            <p>Յայսմ ամի գնաց սուլտանն Խլիճ-Ասլան առ թագաւորն Յունաց Կիւռ-Մանիլն, տանելով ընդ իւր զԱմիր Միրայն զեղբայր նօրօտին, և դարձաւ անտի բազում ընծայիւք, եդեալ առ իրեար դաշինս երդմամբ կալ ի հնազանդութիւն թագաւորին մինչև յօր մահուան իւրոյ, առեալ ի նմանէ բազում գանձս ոսկւոյ և արծաթոյ, և եկեալ ի քաղաքն իւր։ </p>
            <milestone unit="section" n="611"/><p>Իսկ ի փոխել թուականիս մեր ՈԺԱ մեռաւ ամենագովելին Բարսեղ վարդապետն և թաղեցաւ ի վանքն ի Դրազարկ, ուր են գերեզմանք սուրբ Վարդապետացն նմանեաց իւրոց։ Այս եղև աւարտումն բանիցս և սկիզբն թուականիս։ </p>
            <p>Յայսմ ամի սպանաւ Ստեփանէ եղբայր Թորոսի Սևաստիոսի մեծի՝ որդւոյ Լևոնի նենգութեամբ և դաւով տուկին անօրինի խեղդամահ արար զայնպիսի քաջ և երևելի զօրականն քրիստոնէից։ Իսկ եղբարցն իւրոց առեալ վրէժ արեան նորա հազարապատիկ յազգէն Յունաց, որոց պարտական եղիցի սպանողն տուկն այն առաջի Աստուծոյ։ </p>
            <p>Յայսմ ամի առաւ մեծանուն քաղաքն Դուին ի թագաւորէն Վրաց Գորգէ. բռնութեամբ ի ներքս մտեալ զկնի փախստական զօրաց այյազգեացն որք ելեալ էին ի քաղաքէն ընդդէմ նորա պատերազմել, և նա ի փախուստ դարձուցեալ կոտորեաց զնոսա, և զմնացեալքն դէմս ի քաղաքն արարեալ, միաբան մտեալ ընդ դուռն քաղաքին կոտորեցին զամենեսին յանխնայ, գերեցին և այրեցին զբնակութիւնս նոցա, և ինքեանք դարձան մեծաւ աւարաւ և գերութեամբ յաշխարհն իւրեանց։ </p>
         </div>
      </body>
  </text>
</TEI>
